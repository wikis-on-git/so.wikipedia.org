Dagaalka ayaa bilowday markii weerar ay ku qaadeen kooxaha ka soo horjeeda ciidamada Ethiopia, kolonyo baabuur ah oo sahay u siday ciidamada Ethiopia, waxaana la maqlayay dhawaaqa rasaasta ay labada dhinac isku weydaarsanayeen.

Shalay ayaa magaalada waxa ka dhacay dagaal xoog leh oo dhexmaray ciidamada Ethiopia iyo kooxaha Somalida ee ka soo horjeeda, kaasi oo bilowday markii garroonka Kubadda Cagta ee Muqdisho ciidamo Ethiopian ah oo joogay ay bilaabeen inay halkaasi ka soo baxaan.

Saraakiisha caafimaadka ee Isbitaalka Medina ayaa BBC u sheegay in maanta oo qura loo keenay 96 qof oo ku soo dhaawacmay dagaallada maanta, kuwaasi oo ay ku jiraan caruur.

Dagaalka oo socday muddo saacado ah ayaa markii danbe qaboobay, iyadoo si weyn looga dareemayay magaalada Muqdisho oo uu sababay xaafadaha qaar inay dadku ka qaxaan.
