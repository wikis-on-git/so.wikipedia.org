HORUDHAC: XALIIMO ISMAACIIL IBRAAHIM<big>Big text</big>

Xaliimo Ismaaciil Ibraahim (English: Halima Ismail 
Ibrahim) oo ku magac dheer “Xaliimo Yareey” 
waa Guddoomiyaha Guddiga madaxa bannaan 
ee doorashooyinka qaran. Waa gabadhii ugu 
horreysay ee xilkaas qabata taariikhda Soomaaliya. 
Horay waxa ay u aheyd guddoomiyaha guddiga 
farsamada ee dhismaha maamul goboleedka 
Galmudug, iyada oo sidoo kale noqotay La-
guddoomiyaha guddiga farsamada ee xulitaanka 
baarlamaanka federaalka ah doorashadii 2012ka. 
Waxa hooyo dhashay saddex carruur ah oo 
saygeeda Injineer Cabdulaahi Ismaaciil Cashuur 
lagu dilay magaalada Muqdisho 18ka Nofeembar, 
2014kii. Cashuur wuxuu la shaqeeyay wasaarada 
arrimaha gudaha iyo maamulka gobolka Banaadir, 
wuxuuna kaalin weyn ku lahaa dhismaha jidadka 
iyo bulaacadaha magaalada Muqdisho.

BILOWGII NOLOSHEEDA<big>Big text</big>

Xaliimo Ismaaciil waxa ay 23kii Diseembar 1956dii 
ku dhalatay magaalada Muqdisho, gaar ahaan 
isbitaalka hooyada iyo dhallaanka ee Martiini ee 
uu dhisay gumeystihii Talyaaniga 1912kii. Waxa ay 
ku barbaartay xaafada isku-raranka ee degmada 
Xamaweyne. Waxa ay ku kortay guriga abtigeed 
oo shaqaale ka ahaa wasaarada caafimaadka ee 
Soomaaliya maadaama hooyadeed iyo aabbeheed 
ay kala tageen iyada oo uurka lagu sido. 

<big>WAXBARASHADA</big>

Waxa ay waxbarashada dugsiga hoose ku qaadatay 
qaadatay dugsiga xanaanada oo la dhehi jiray Finta 
Kuwaataro Maajo Intii u dhaxeysay 1965-1966. 
Dowladdii Kacaanka ayaa mar dambe dugsigaas 
ugu magacdaray Xaaji Barsane. Shiikh Xasan 
Xaaji Barsane wuxuu ahaa halgamaa la dagaalay
ciidamada gumeysiga Talyaaniga islamarkaasna 
ka hortagay iskuday boqortooyada Itoobiya 
ku doonaynaysay inay ku qabsato xuduudka 
Soomaaliya ee gobolka Hiiraan. 
Waxa ay 1967-1968 waxbarashada dugsiga dhexe 
ku qaadatay dugsiga Media Centrale (Mardambe 
ayaa magaca laga badelay oo loo bixiyay dugsiga 
Bartamaha). Waxa ay ka qalinjabisay dugsiga saree e 
Raage Ugaas sanadkii 1967. 
Xaliimo waxa ay shahaadada koowaad ee 
jaamacada ku qaadatay cilmiga beeraha iyada oo ka 
qalinjebisay Jaamacada Ummadda Soomaaliyeed 
sanadkii 1981dii. Waxa ay kadib heshay deeq 
waxbarasho oo dalka Talyaaniga ah, waxa 
ayna jaamacada shahaadada heerka labaad ee 
jaamacada (Master’s degree) ee cilmiga dhaqaalaha 
iyo beeraha ka qaadatay jaamacada Turino sanadkii 
1983dii.  

XIRFAD SHAQO:<big>Big text</big> 

Waxa ay Xaliimo Soomaaliya dib ugu soo 
noqotay isla sanadka 1983dii kadib markii ay soo 
dhamaysatay waxbarashada ay dalka Talyaaniga 
u joogtay. Shaqadeedii ugu horreysay waxa ay ka 
bilowday Jaamacada Ummada oo ay ka noqotay 
kaaliye bare (assistant lecture).  Saddex sano 
kadib ayay noqotay bare buuxa oo jaamacada 
ka tirsan iyada oo dhigi jirtay cilmiga beeraha iyo 
dhaqaalaha. Waxa ay shaqadaas haysay ilaa iyo 
jaamacada ka xirantay 1991 markaas oo dowladdii 
keliteliska ahayd ee Maxamed Siyaad Barre la riday. 
Inta ay jaamacada ka shaqeynaysay Xaliimo
waxa ay qabatay shaqooyin dhowr ah oo 
mutadawacnimo ah. Shaqooyinkaas waxaa ka 
mid ah mashruucii weynaa ee bacaad-celinta 
Shalaanbood ee gobolka Shabeelada Hoose, 
kaas oo ku guuleystay inuu joojiyo bacaadkii ku 
sii durkayey waddooyinka isku xira Muqdisho iyo 
jubbooyinka. Waxa ay Xaliimo sidoo kale ka mid 
ahayd dhallinyaradii ka qeyb-qaadatay olalaha 
barashada afsoomaaliga ee loo diray dhulka miyiga 
ah si ay dadka reer guuraaga ah usoo baraan 
qoraalka afsoomaaliga oo la hirgeliyay 1973dii. 
Waxa ay sidoo kale la shaqeysay Waaxda Bulshada 
iyo Horumarinta dadka ee xibsigii talada hayay ee 
Hantiwadaaga Soomaaliyeed. 

Waxa ay 1992 ka mid noqotay howlwadeennada 
Soomaalida ah ee howlgalka Qaramada Midoobay ee Soomaaliya (United Nations Operations in 
Somalia; UNOSOM). Waxa ay ahayd sarkaalka 
howlgalka ku qaabilsan arrimaha siyaasada. 
Waxa ay si gaar ah uga shaqeysay arrimaha dib-
u-heshiisiinta iyo dhismaha goleyaasha heer 
gobol iyo degmo, howlahaas oo si gaar ah loogu 
dhiirogelinayay islamarkaasna qor loogu qaadayay 
kaalinta haweenka ee hoggaaminta siyaasadeed 
iyo talo ku-yeelashada go’aamada maamulka. 
Mudada ay la shaqeynaysay UNOSOM waxa ay isu 
keentay haween Soomaaliyeed oo hoggaamiyeyaal 
ah kuwaas oo ka kala yimid gobolada dalka 
oo dhan si ay ugu yeeshaan cod mideysan iyo 
kaalin xoog leh oo muuqata dedaalada dib-u-
heshiisiinta kooxaha siyaasada. Sidoo kale waxa ay 
Xaliimo xubin ka ahayd guddiga ka shaqaynayay 
heshiisiinta hoggaamiyeyaasha Cali Mahdi 
Mohamed iyo Janaraal Maxamed Faarax Caydiid 
oo ku dagaalamayay islamarkaasna qad cagaaran 
kala dhex dhigay magaalada. Xaliimo waxa ay 
isaga tagtay Soomaaliya sanadkii 1996dii markaas 
oo ay Qaramada Midoobay joojisay howlgalka 
UNOSOM, isagana baxday Soomaaliya iyada oo ay 
dagaaladuna sii kordhayeen. Waxa ay u guurtay 
dalka Mareykanka oo ay ku nooleyd ilaa 2007dii. 
Bulshada rayidka/Siyaasad 
Xaliimo Ismaaciil waxa ay xubin ka ahayd ururada 
bulshada rayidka wixii ka dambeeyay markii 
dowladda militariga ay dhacday. Waxa ay ka mid 
ahayd koox haween ah oo ay hoggaamineysay 
Xaliimo Cabdi Caruush oo aasaasay ururka IIDA 
bishii May sanadka 1991. Ururka wuxuu ka 
shaqeeyaa horumarinta danaha iyo xirfadaha 
haweenka Soomaaliyeed, nabadiinta iyo heshiisiinta 
bulshada, difaacida iyo u doodida xaquuqda 
aadanaha iyo dhiirogelinta ka qeybgalka haweenka 
ee arrimaha siyaasada, dib u heshiisiinta qaran, dib-
u-dhiska iyo horumarinta dhaqaalaha dalka. 

Waxa ay 1995 hogaaminaysay koox haweenka 
Soomaaliyeed ah ee ka qeybgalay shirwaynihii 
Aayaha Haweenka ee dalka Shiinaha. Wixii markaa 
ka dambeeyay waxa ay u guurtay dalka Mareykanka 
maadaama ay sii kordheen dagaalada iyo colaadaha 
sokeeye. Waxa ay Soomaaliya dib ugu soo noqotay 
2007dii, iyada oo noqotay xiriiriyaha howlaha 
ururka IIDA. Waxa ay maamushay mashaariicda 
IIDA ee dhanka waxbarashada, caafimaadka iyo 
xaquuqda haweenka ee isla gobolkaas. 
Waxa 2011dii Xaliimo loo doortay inay noqoto 
guddoomiyaha Isbaheysiga Ururada Bulshada 
Rayidka oo ujeedka loo dhisay uu ahaa in la 
mideeyo codka iyo awooda, iyo dedaalka ururada 
bulshada ee ku aadan in Soomaaliya ay ka baxdo 
dowladnimada ku-meel-gaarka ah oo ay yeelato 
dowlad joogta oo aan qabyo ahayn. 
Xaliimo waxa ay 2012kii La-guddoomiye ka noqotay 
Guddiga Farsamada ee u xilsaarnaa hubinta iyo 
soo-xulida xubnaha baarlamaanka federaalka ah 
ee dowladda Soomaaliya. Waxa uu guddigaas ku 
guuleystay dhismaha baarlamaankii ugu horreeyay 
ee lagu doorto gudaha Soomaaliya wixii ka 
dambeeyay markii ay dhacday dowladdii militiriga 
aheyd 1991. Wuxuu baarlamaankaas sees u noqday 
dhismaha dowlad buuxda oo ay Soomaaliya 
yeelato taas oo heshay aqoonsi caalami ah. Waxaa 
dowladaas madaxweyne ka ahaa mudane Xasan 
Shiikh Maxamuud. 
Xaliimo iyo koox kale oo haween ah ayaa Juun 
2014kii aasaasay Ururka Hoggaanka Haweenka 
Soomaaliyeed (SWLI) oo kala shaqeeya haweenka 
Soomaaliyeed iyo hay’adaha caalamiga ah si loo 
taageero kaalinta haweenka dhanka siyaasadda iyo 
howlaha kale.
Xaliimo waxa ay sidoo kale noqotay guddoomiyaha 
guddiga farsamada ee shirka maamul u sameynta 
gobolada dhexe. Guddiga ayaa sidoo kale 
maamulayay soo xulida ergooyinka doortay 
xildhibaanada Galmudug, iyaga oo sidoo kale 
maamulay doorashada madaxweynaha iyo 
madaxweyne xigeenka maamul goboleedkaas. 
Baarlamaanka Federaalka ah ee Soomaaliya ayaa 
6 Luulyo, 2015ka ansixiyay guddiga madaxa 
banaan ee doorashooyinka qaran oo ka kooban 11 
xubnood. Guddiga waxaa horey usoo magacaabay 
wasaarada arrimaha gudaha ee dowladda 
federaalka ah ee Soomaaliya. Isla 25kii Bishaas 
ayay xubnaha guddiga u doortay in Xaliimo 
Ismaaciil Ibraahim noqoto guddoomiyaha guddiga 
doorashooyinka qaran. 
Waxa uu guddiga u xilsaaran yahay in uu 
Soomaaliya gaarsiiyo doorasho qof iyo cod ah 
sanadka 2020ka. Waxaa loo arkaa Xaliimo Ismaaciil 
inay tahay gabadha ugu awooda badan xilligan 
dhanka siyaasada, waana gabadhii ugu horreysay 
ee guddoomiye u noqota guddiga.
