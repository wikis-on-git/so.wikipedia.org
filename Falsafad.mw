Hordhac

Boggani waa mid yar, oo aan kaga sheekeynayo kasmada Falsafadda. Si joogto ah ayaan wax ugu daraa, wax na uga dhimaa, oo aan u tifaftiraa. Xogta halkan ku dhigan, dhammaan ma ahan wax aan anigu leeyahay, marka laga reebo habka ay u qoran tahay. Waxa aan wax ka dhahayaa; Falsafaddu waxa ay tahay, baaxaddeeda kasmo ahaaneed [qaabkeeda iyo qiimaha ay inoo lee dahay], sida ay ku bilaabatay, iyo waayihii ay soo martay. Sidoo kale, waxa aan sheegayaa dadkii kobciyay cilmigan, oo ka dhigay kasmo sal u ah aqoonta Bini-aadamka.

Marka aan lee yahay falsafad, macnuhu ma ahan in aan u lee yahay aqoon dhamays ah, ama aan ku ahay buuni. Balse, waa danayn iyo jaceyl. Waa doonis aan ku dharjinayo isla doonistayda ah inaan garto waxa ay tahay falsafaddu.

Maxay tahay Falsafaddu?

Falsafaddu ma lahan qeexitaan caalami ah, oo sugan oo la isku raacsan yahay. Sida ugu hagaagsan ee loo qeexaa falsafad, waa in la (dhaqan galiyaa) sameeyaa. (Popkin 1982: XV). Qeexitaankaa waxaa inooga cad in falsafaddu tahay aragtiyo lagu dabaqo arrimo la xiriira Nolosha, koonka, walxaha iyo innaga iyo jiritaanka.
Laakiin qeexataankaasi ma ahan, mid u dhadhamaya caqligal. Uma baahnid in aad wax sameyso ka hor inta aadan fahmin. Kaba soo qaad, qof ayaa doonaya in uu fahmo waxa ay tahay dhimasho; qofkaa uma baahna inuu dhinto, ka hor inta uusan fahmin dhimashada.[1]

Ereybixinta Falsafad: taariikhyahanka reer Gariig Herodotus (484-424 B.C.) ayaa la sheegaa in uu ahaa qofkii ugu horreeyay ee adeegsaday falka ereyga falsafad -falsafadayn.[2] Ereyga waxa uu iska saaran yahay laba (erey oo Gariig ah) lakab: “philo” oo ah jaceyl iyo “sophie” oo ah murti. Falsafad (Philosophy) waxa ay la macne tahay jaceylka murtida, qof isku howlana waxa loo gu yeeraa (Philosopher) Murti-meere[3] ama Faylasuuf - qof murtida jecel.

Faylasuuf waa qofka isku daya ama ku foogan wax ka ogaanshaha, dabiicadda koonka, jiritaanka; waxa jira iyo dabcigooda. Falsafaddu ma lahan halbeegyo la taaban karo si la mid ah Sayniska, ee waa aragtiyo lagu xeeriyo arrimo maangal ah. Mandiqa (logic) ayaa ah salka dhammaan aragtiyaha Falsafadeed.
Falsafaddu kaliya kuma koobna baaridda xaqiiqada waxyaabaha muuqda (material things); si la mid ah, waa hannaan loo sahaydo fahamka waxyaabaha cillanaadka ah, (concrete things) ee aan sida fudud loo garan karin ama ba ay garashadoodu adagtahay.


Tixraac:

[1] Introduction to philosophy and logic, W/Q  National Open University of Nigeria
[2] An introduction to philosophy W/Q George Stuart Fullerton
[3] Ereygan waxaa bixiyay; Saciid Cabdi
