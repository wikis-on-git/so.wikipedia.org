[[File:Muhammad Ali NYWTS.jpg|thumb|Maxamed Cali Kalaay]]
'''Maxamed Cali''' waa feeryahan caan ah oo u dhashay dalka [[maraykan]]. Maxamed Cali oo dadka soomaaliyeed u yaqaanaan magaca "'''Maxamed Cali Kalaay'''" ayaa taariiikhdu markay aheyd [[17.January 1942]] ku dhashay magaca [[Cassius Marcellus Clay jr]] magaalada [[Louisville,|Louisville]] ee gobolka [[Kentucky]] oo ku yaal koonfurta Mareykanka. Kalaay oo ka dhashay qoys heysta Diinta Masiixiga ayaa ku guulaystay Tartanka Feerka Miisaanka Culus tiro sadex jeer ah. Waxuuna muddo 20 sanno ah oo uu ku dhex jiray Cayaaraha Feerka ku guulesytay inuu noqdo Horyaalka Aduunka sanadaha 1964, 1974 iyo 1978. Sanadkii 1999 ayaa Kalaay loo aqoonsaday inuu yahay ciyaaryahankii ugu wanaagsanaa ee Caalamka soo mara Qarniga 20aad.

== '''Qaab Feerka''' ==

Maxamed Cali Kalaay waxa uu caan ku ahaa goysmada ama gasta faraha badan taas oo dhib u keeni jirtay feeryahanada isaga la tartama. Waxa kaloo Kalaay ku caan baxay intii uu feerka ku dhex jiray feerka deg-dega ah.

== '''Qaadashada Diinta Islaamka''' ==

1964 ayay ahayd markii ugu horaysay ee Kalaay uu si la yaab leh uga guulaysatay Feeryahanka ahaa Horyaalka Miisaanka Culus ee lagu magacaabi jiray [[Sonny Liston]]. Waxuuna Kalaay la wareegay Suunka cadeynta u ah in uu noqday Horyaalka Aduunka ee Feerka Miisanka Culus. Kalaay oo markaa da'diisu ahayd 22 sanno ayaa waqtigaas noqday Feeryahankii ugu da'da yaraa ee ku guuleysta Suunka Feerka Miisaanka Culus ee taariikhda aduunka soo mara. Muddo yar ka dib markii Kalaay uu noqday Horyaal ayaa waxa uu si lama filaan ah warbaahinta Caalamka uga sheegay in uu qaatay Diinta [[Islam|Islaamka]]. Sanadkii 1965 markuu Kalaay si rasmi ah ugu biiray Diinta Islaamka ayuu magaciisii hore Cassius Marcellus Clay jr. ku bedelay magaciisa hadda ee Maxamed Cali. Kalaay waxa uu qaatay Diinta Islaamka isaga oo aan ka laheyn wax dan qaas ama qarsoon. Waxaana xataa dhici kartay inuu Kalaay talaabadaas ku waayo taageerayaashiisa aad ka u tira badnaa. Laakiin taasi bedelkeeda waxa dhacday in taageerayaasha uu Kalaay ku lahaa gudaha dalka Mareykanka iyo Caalamka intiisa kaleba ee aad u sii kordheen.

== '''Dagaalkii Vietnam''' ==

Sanadkii 1966 ayaa Maxamed Cali Kalaay laga qaaday imtixaan lagu sheegay inuu ka qeyb gali karo dagaal ay Dowlada Mareykanka qeyb ka aheyd oo xilligaas ka socday dalka Vietnam. Taasina waxay la macno ahayd in Kalaay guud ahaan ka tago feerka iyo waxbarashaddiisa kaleba kana qayb qaato dagaalka. Laakiin Kalaay oo lagu yaqaan dhiiranaan ayaa qaadacay arrinkaas oo wuu diiday inuu dagaal la galo sida uu hadalka u dhigay dad masaakiin ah oo u dhashay dal ka tirsan dunida soo koraysa. Kalaay waxa uu sidoo kale si cad u sheegay in uu gebi ahaan ka soo horjeeedo dagaalka Maraykanka ay ku qaadeen Vietnam oo masaafo ahaan aad uga fog dalka Maraykanka, waxuuna sheegay in dagaalkaas uu yahay mid gardaro ku ah shacabka reer Vietnam.

== '''Markii Laga Qaaday Suunka''' ==


Sanadkii 1967 oo ahaa markii Kalaay uu gaaray guulihii ugu badnaa ayeey dawlada Mareykanku ka xayuubisay Suunkii Feerka ee Horyaalka Aduunka iyada oo Kalaay lagu soo eedeeyay inuusan wadani aheyn bacdamaa uu diiday ka qayb qaadashada dagaalka ka socda dalka Vietnam. Muddo dhan 3 sanno Kalaay kama uusan qeyb gelin wax tartan-feer ah, laakiin waxa uu feerka mar kale dib ugu soo noqday sanadkii 1970. 

'''Maxamed Cali Kalaay''' oo ah Halyeey ku weyn qalbiyada shacabka aduunka ayaa safka hore kaga jira Feeryahanada Waaweyn ee Taariikhdu mar walba xusi doonto.
