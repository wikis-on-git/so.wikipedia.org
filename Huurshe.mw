Huurshe waa degmo ku taal gobolka Galgaduud ee maamul goboleedka Galmudug, Somalia. Magaalada Huurshe waa degaan uu ku socdo koboc xawli ah marka laga eego xaga degaanka, dhismaha iyo cadadka dadka degan magaalada iyo hareeraheeda. Huurshe waa xarun diineed waxaana lagu bartaa culuumta diiniga iyo tan maadiga ah. 

Magaalada Huurshe waxaa
aasasay shiikh Yusuf Sh. Ibrahim oo culuumta diiniga ah kasoo xambaaray Sh. Cali Samatar. Shiikh Yusuf oo waqti badan diinta islaamka ku faafinayey guud aan geyiga soomaalida gaar ahaana gobolada dhexe, koonfurta soomaliya, kililka shanaad, goboladda waqooyi ee somaliland asagoo xarumo diini ah ka aasaasay magaalooyinka Muqdisho, dhuusamareb, Cadaado, Huurshe, Laguraqsi, Caabudwaaq, Xeraale, Xarshin, Duruqsi, Hawd iyo Hargeysa. Ugu danbayn shiikhu wuxuu ku geeriyooday magaalada Muqdisho dhamaadkii sanadkii 1980kii waxaana lagu aasay magaalada Huurshe. 
Magaalada waxaa sanad walba lagu qabtaa xuska sanad laha ah ee shiikha oo la'isaga yimaado dhamaan daafaha caalamka. Magaalada waxaa ka furan madaaris lagu barto culuumta islaamka, taxfiidka quraanka kariimka ah, Dugsiga Hoose/Dhexe, Dugsiga Sare ee loogu magac daray Sh Yuusuf iyo  faraca jaamacadda Savannah (Savannah University).  
Magaalada waxaa dhawan laga hirgaliyey isbitaal iyo rugo caafimaad (Primary Health Care Posts). Waxaa kaloo shaqeeya xarunta booliska magaalada oo hoostaga Taliska Boolisk Galmudug iyo kan taliska guud ee booliska Soomaaliyeed.
Magaalada waxay heshay aqoonsiga degmanimo xiligii sheekh Sharif uu ahaa madaxweynaha.
Magaalada waa magaalo nabadeed oo caan ku ah barshada qaybaha kala duwan ee culuumta diinta islaamka waxaana hada mudaris ka ah sheekh Abdullahi Aadan oo ka mid ah culimada waaweyn ee diinka ka xambaartay Shekh Yusuf iyo Sheekh Baashi Sheekh Yusuf.
Magaalada waxay marti galisaa dad farabadan oo bisha safar iyo bilaha kaleba u timaado wabarasho iyo booqasho diineed ama siyaarah. Sidaas awgeed waxaa si wada jir ah ay qurbajoogta iyo axbaabta diintu uga hirgaliyeen mashaariic lagu balaarinayo hoyga, degaanka iyo qabilaada marti diineedka gaari kara labaatan kun sanad walba.

Hiigsiga magaaladu waxay tahay inay noqoto caasimada diinta ee Galmudug iyo guud ahaan hoyga barasada diinta islaamka ee qowmiyada ku hadasha afka soomaliga ah ee ku kala nool dalka gudihisa iyo dunida dacaladeeda.
Dhanka wax soosaarka waa magaalo ku tiirsan ganacsiga yaryar, dhaqashada iyo dhoofinta xoolaha nool oo ah laf-dhabarka dhaqaale ee degaanka iyo guud ahaan geyiga somaalida.

Degaanada hoosyimaada magaalo diimedka Huurshe waxaa ka mid ah:
Qalaanqalle, 
Geednaagood, 
Bangeelle, 
Hogdugaag, 
Miirxayley, 
Miirjiicley, 
Dhextaal, 
Laandheer, 
Dhuumoodle, 
Tuulo Khayr
