{| class="wikitable"
|Kite    fiqi” ibraahim fiqi yuusuf cali(H.J)
| colspan="2" |
|-
| colspan="2" |Kite    Fiqi wuxuu ahaa geesi noolaa abbaara 1810-1870. Wuxuu ka dhashay qoys    wadaaddo ah, aabihii Fiqi Yuusufna wuxuu ahaa nin caallim ah oo geyiga uu    degannaa ka sheeggan. Waxa uu ahaa Abbaanduule isagoo aasaasay Ciidan    fallaago ah oo ugu magac daray SOOCANE.
|CONVERTED  PDF, BY Abdi aziz farhan jama.
|-
|
|
|
|}
cabdicasiisfarxaan@gmail.com

''Kite(Part1)''

Kite Fiqi (Ibraahim Fiqi Yuusuf Cali) (HJ)

Qaybta I aad

Kite Fiqi wuxuu ahaa geesi noolaa abbaara 1810-1870. Wuxuu ka dhashay qoys wadaaddo ah, aabihii Fiqi Yuusufna wuxuu ahaa nin caallim ah oo geyiga uu degannaa ka sheeggan. Waxa uu ahaa Abbaanduule isagoo aasaasay Ciidan fallaago ah oo ugu magac daray SOOCANE.

Colkaas soocane la odhan jirey oo ka koobnaa Cismaan yoonis iyo Cumar Jibriil (HJ) waxay xilligii ay jireen ka sheegnaayeen deegaanada Cayn, Nugaal, Saraar, guban iyo Soolasa Ceerigaabo ka hooseeya. Nin Sacad Yoonis lagu sheego oo ka sheeganaya dhibaatada colkaas Soocane ku hayeen beelaha ka ag dhawaa wuxu yidhi.

'''Soomali oo idilba waw sacatareeyeene'''

'''Soocane Ilaahaw ku bixi sebenka duulaaya'''

'''Samaydiin ma dhiidhido maalintay seenyo ololayso'''

'''Sacad Yoonis iyo Bah Idarays saymo ugu oodma'''

'''Sawliila waataad wax badan uunka sababteene.'''

Colkaas Soocane waxaa intiisii u danbeysey ay Daraawiish isaga hor yimaaddeen meesha la yidhaahdo ILKACAD oo illaa 70 nin ay ku qudhbaxeen. Inkastoo ay galaafteen tiro taa ku lba-jibbaaranta, dadka ay laayeen ama la dagaalamayeen waxay ka kala socdeen beelo kala duwan halka ay iyagu isu raas ka ahaayeen. Waatii nin canaanayey beesha Kite fiqi ka dhashay uu lahaa

Kite Fiqiba dabadii nabsigu idinma kaalmayne.

Taas oo uu uga jeedey Kite Fiqi ka bacdi maydnaan yeelan halyey faraha looga gubto.

Waxaa beri colloobey beelaha Kite ka dhashay iyo Habar Jeclo galbeed siiba Axmed faarax iyo Solamadow. Nimankaasi waxay soo dumeen ciidan xoog leh oo sida rajaynayeen maal iyo dadba cagta mariya beelaha kite oo xurguf yari dhextiil. Ciidankii markuu beelihii dul yimi oo laga war helay ayaa Kite Fiqi oo da' yaraa ka hortegey ciidankaa. Isagoo u caqli celinaya una tilmaamaya dhibaatada colaaddu leedahay ayaa faraskiisii inta ciidankii hadba dhinac u qaadsiiyey isagoo ku geeraaraya

'''Labadeennan Kurood'''

'''Oo kaalalkoodi sita'''

'''Oo laysku soo kiciyaa'''

'''Waa masaa'ib kulmaysee'''

'''War toloow kala jooja'''

'''Haddii aad kari weydo'''

'''Ama aad kasi weydo'''

'''Kufaarkii inankiisoow'''

'''Kariimkaan baryayaaye'''

'''Kabaalkiinnu jab maanta'''

...

Dagaalkiibaa dhacay waxaana looga go roonaaday nimankii soo duulay ee gardarada ku socdey abhiskii Kitena iska dhegamaray. Markii la kala dheelmay ee qolo waliba dhibkeedii dhabarka u ridatey ayaa kite oo iyo raggii kale, oo u qalab qaatay inay aasaan raggii meesha ku le'day, wuxuu arkay gorgor dul heehaabaya goobtii damacsanna inuu hilbaha halyeyada dhintay uu hiigo. Wuxuu kite geeraar ku yidhi isagoo la hadlaya Gorgorkii:

'''War waa jeedha jibriiloo'''

'''Jinaw iiga macaanoo'''

'''janno iiga udgoonoo'''

'''anba waan jaqayaaye'''

'''Gorgorkoow ha ku joogsan'''

Intaasi markay dhacday ayaa Kite mariyey gabaygan oo uu ku sifaynayo baasihii dhacay:

'''Reer Maxamed maaggoodi iyo malihi beenoowye'''

'''Waatay malyuun iyo lag iyo maayad kiciyeene'''

'''Guutadan maqiiqani baqay mihindisaayeene'''

'''maandhaaf rag waysugu tagaa maalin dirireede'''

'''Duulkii madhweyn maalinbaa mawdku jebiyaaye'''

'''Mari weydey Nuuxoow waxaad mihindisayseene'''

'''Reer Muuse waa mahadiyaa midha nin sheegtaaye'''

'''Wax dhaacxay qabiil magac lahaa malaw ka siiyeene'''

'''Nimankii maqaar loo ridyoo qaarba meel qabaye'''

'''Solamadow sidaan ugu mintiday meeshi laga waaye'''

'''Maxamed Axmed buurtiyo medkuu maati baxayaaye'''

'''Reer Xaadna waataan mudmudey maracaddoodiiye'''

'''Abtidoon madhkiibaa ku dhacay midigti toosnayde'''

'''Maryaweynta Reer Daahir iyo nimanka maal weyn ah'''

'''meeshaan maqaanaha u sido maantana anaa og.'''

reer Daahir waakii la xididay Cismaan yoonis iyo Kite ee Guursaday Arda Abokor Fiqi oo Kite adeer u ahaa. Ardo waxay dhashay nimankii gabyi jirey ee ilma Fadal aabayaashod qaar ka mid ah sidaan sheekada ku maqlay.

''Kite(part 2)''

Ibrahim Fiqi yuusuf "Kite Fiqi", (HJ), (1810-1870)

Part II

Kite Fiqi oo ay colaadi dhexmartay nimanka ay walaalaha yihiin ee Nuux ayaa waxaa dhacday colaad ka dhex aloosantay reer Daahir (HJ) iyo niman Ciise Muuse ah. Sida taariikhdu sheegto waxaa jirtey in nimanka reer Daahir siiba Cumar Daahir ay Dhawr jeer geelal ka dhaceen oo u awood sheegteen niman ciise muuse ah oo aan Aadan Ciise u malaynayo. Waagii danbe ayaa sidii caadadu u ahayd Reer Daahir duullaan ku soo kiciyey nimankii ay ishaaqsadeen ee Ciise Muuse. Markii colkii laga war helay ayaa Geeddiga hoosta laga raray oo dumarii la faray inay reeraha raraan ayadoo lagu eeranayo oo gabbaad laga dhiganayo Buurta. Iyadoo awrtii dumarkii rarayaan, raggiina ka sii horreeyo oo xoolihii qaxinayaan ayaa gabadh dumarkii u dhaxay Ciise Muuse awrkiina raraysaa ku geeraartay ayadoo awrka la hadlaysa:

'''raggayaga raggii qabay'''

'''baa laga roori riiraash'''

iyo mid kaloo aan ka hayo

'''Ma isqaawintaydaa'''

'''loo qoodhaweynaa.'''

Nin waxgarad ahaa oo laga danbayn jirey baa ku xila furay inaan awr danbe la rarin oo ragga la iska dhiciyo. Ciise Muus eintay nimankii Cumar Daahir u jilib dhigeen bay wadheen Carris la yidhaahdo Rista Looya. Firdhadkii Cumar Daahir baa gacmo madhan iyo guuldarro la soo gurya noqday. Yaan hiil ka doonnaa?yaa cudud ina dhaama oo inoo hiilin? ayaa talo istaagtay. Kite Fiqi ayaa nin nimankii la jebshey ka mid ahi u yimi isagoo geeraarkan tirinaya.

'''Raggii door ka dhammaa'''

'''Geeli duubi kaxayste'''

'''Dadka yaanu xignaa'''

'''Daahir yuu la dhashay'''

'''Ayaa duudda Jibriila'''

'''Kitena mayga danraacday'''

Kite oo ay taabatay arrintaas ayaa col dumay oo ku saaray Ciise Muuse. Waxaa Duulay ciidan lixaad leh oo socday illaa Makaahiilka Sacad Muuse ee Hadda Bulaxaar iyo agagaarkeeda dega waagaase ka sokeeyey oo agagaarka Berbera degganaa. Nimankii uu u ciil qabay waa la waayey oo buurta ayay miciin moodeen. Wuxuu galay qoloyin ay ka mid yihiin Makaahiilka aan kor ku soo sheegnay. Iyagoo aan ogeyn sababta loo galay iyo waxay galabsadeen ayaa nin ka mid ahi yidhi waar maxaa ina dhexmarayoo aad sidaan u yeesheeen. Kite Fiqi oo xasuusinaya godobta jiifta habar Awal ayaa geeraar ku yidhi (Ma dhamma):

'''Nimankii Cadcaddaa'''

'''Ee Cumar Daahir ahaa'''

'''Carriskii Rista-Looya'''

'''Cidladii aad ku wadheen'''

'''Iyo cooddidaad jarateen'''

'''Cidna waysu xignaa'''

'''Cafinna maayo wallee'''

'''Ciddii Muuse Jibriil iyo'''

'''Aadan Ciise la waaye'''

'''Ma makaahiil ciddi dheeraan'''

'''Ku calaalugey maanta.'''

'''Makaahiil ciddi-dheerow'''

'''Colna kuuma an keenin'''

'''Cuudna kaama kaxaysan'''

'''Cidna kaama an layne'''

'''Sengeyaal calasoobeyoo'''

'''Dhidid-caalle ku raagaan'''

'''Cartankii ka ba'shee'''

'''ma cidbaan wax u eystey.'''

''Kite Fiqi(Part3)''

Ibraahim Fiqi Yuusuf "Kite Fiqi", (HJ), (1810-1870)

Part 3

DILKII GEELLE GAROOMEED.

Taxanihii KITE fiqi bal aan sii wadno. Kite waakuwii colloobey walaalahooda NUUX, waatii Reer Daahir(HJ) iyo Ciise Muuse isku galeen meesha la yidhaahdo Rista-Looya. Waatii Kite u hiiliyey Reer Daahir ee uga hiishey Ciise Muuse. Qaybtan saddexaadna waxay ku saabsan tahay Kite oo u Hiilinaya Ciise Muuse oo uga hiilinaya DHulbahante.

Nin Abbaanduule ahaa oo la Odhan jirey Geelle Garoomeed oo Ciise Muuse ahaa iyo rag uu wato oo geel doona ayaa intay Habar Jeclo soo dhex mareen Dhulbahante galay. Dhowr jeer oo hore ayuu Geelle ku liibaanay duullaamo kuwaas la mid ah oo uu Dhulbahante xoolo uga dhacay.

Libtu maalinba nin bay raacdaaye duullaankii ugu danbeeyey Geelle iyo ciidankiisii waa lagu jebiyey isagiinna waa lagu diley.

Kite Fiqi oo markaas Xeeb iyo Guban jirey ayaa warkii soo gaadhay. Kite waxaa nimankii warka sidey u sheegeen Afarey uu tirshey nin la odhan jirey Samatar Rogane oo ka mid ah nimankii dhulbahante ee laayey Geelle iyo ciidankiisa kaasoo ay ka mid ahaayeen;

'''Wallee reer Isaaq kama bogsado burunjidii Geelle'''

'''Wallee baaba'aan maanta baday beerku ledimaayo'''

'''Boqol sano wallee sooma dego banankan Tuur-Uuska'''

Kite gabaygaa intuu ka xanaaqay ayuu col humay.Wuxuu yidhi Kite

'''Inkastuu is gumeysto'''

'''Ama uu is garaaco'''

'''Isaaq guudka sareeto'''

'''Aniga iiga gudboone'''

'''Haddaanan Geelle u aarin'''

'''Oo warmahayga guduudin'''

'''Duul gumaan ka dhashay.'''

Dhulbahante colaadi ma dhex ool Kite jilibkiisa isla markaana way dhaleen. Dhulbahante ma filayn in kite oo ay dhaleen Ciise Muuse uga hiilin doono. Kite oo dareensan arintaas ayaa habeenkii la dul fadhiyey oosha la gebagabaynayey ayaa colkiisii faray inay yidhaahdaan WAR YAA GEELLE GAROOMMEED LAHAAYEEY, si loo garto halka ay ka duulayaan iyo ujeedada weerarkooda.

Waxa kale oo Kite faray colkiisii SOocane in ninkii ay magliga marshaanba yidhaahdaan AAR GEELLE.

Kite waa libeystey xoolo aad u badanna waa soo qaaday, 62 nin oo DhayLiqe oo abbaanduule caana ahaa ku jirana haadka ayay u wadheen.

Xoolihii uu qaaday wuxu lix habeen ku hayey CEELDHAAB, laba iyo toban habeenna Caynaba ayay dul joogtey. Markii xoolihii Dhulbahante ka daba iman waayey ayuu yidhi.

'''Ceeldhaab lalabihii haddaan lix ugu hoynaayey'''

'''Caynaba haddaan labiyo toban uga ladaabsiiyey'''

'''Dadku kala lafweynsane hadaan laayey Hagar Aadan'''

'''Oon Xaga-Garaad kula legdamay libin miyay seegtay'''

'''Lixkun iyo lag mooyee haddaan guluf ku leexeeyo'''

'''Senge laqana mooyee haddaan lugo ku soo duulo'''

'''Lufankiinna soo hadhay haddaan Laasane u daayo'''

'''Lafta Muuse kama dhalan haddaan garanta kaa laabo'''

Kite Fiqi (Alla ha u naxariistee) oo xoolihii uu gacanta ku dhigay faraskiisii dhexmarinaya ayaa haddana geeraaray oo yidhi;

'''Geelan baatirta weyn'''

'''Badankiisa la yaabay'''

'''Nirgii boodhka hurdaan'''

'''Nugaal hoose ku beermay'''

'''Candhadiisa Bullaasiyo'''

'''Burca taagan la moodo'''

'''Inteeroo boqollaalahoo'''

'''Balanbeelyo darmaana'''

'''Oo sida Biinta u duushoon'''

'''Bahday maanta u haysto'''

'''Boodow kaa celin maayo'''

''Kite Fiqi(Part4)''

Ibraahim Fiqi Yuusuf "Kite Fiqi", (HJ), (1810-1870)

PART 4.

Dhibaaddii Buney Cabdalle.

Kite fiqi oo ahaa nin xarago badan,dagaal yahan ah,gabyaa ah, abbaanduule ah ayaa waxay ceel ku kulmeen Cabdalle Cumar Cali naaleye Axmed oo ay hadda ku abtirsadaan jilib dhan oo dhulbahante ahi. Cabdalle oo isna kibir badnaa ayaa kite ku yidhi "Kite Fiqiga la sheegaa ma adigaa", Haa buu yidhi Kite. "Goormaan ku soo beegaa buu yidhi Cabdalle isagoo u jeeda goormaad wax iska celin kartaa. "Marka reerahayagu degaan labada Dooxo ee Jarato Iyo Gomosh buu u celiyey Kite.

Markii gugii da'ay oo reerihii nimcaysteen ayaa Cabdalle col geliyey Cismaan yoonis iyo Cumar oo degey labadii dooxo iyo daafaheeda. Ciidankii soo duulay inta la jebshey ayaa Caballena la qabtay oo gacanta lagu dhigay. Kite ma dilin Cabdalle ee intuu Arad tiray ayuu laba nin ku daray oo yidhi marka oosha Naaleye Axmed isdiin muuqato ka soo laabta. Markii Cabdalle oo axankiisii la cunayo loona baroranayaa soo galay ayaa la fajacay. Caballe nin gob ah buu ahaaye laba nin buu soo diray oo yidhi Kitoow gabadh baan idin siinnaye u soo qabsada cid. gabadhaasi waxay ahayd Buney Cabdalle oo hablihii Carrigaas degganaa ka sheegnayd.

Kite Fiqi markay xidideen Cabdalle Cumar Cali ayaa Buney Cabdalle oo ay walaalo ahaayeen ninka la odhan jirey Afxakame u dhibaad doonatay tolkeed. Cabdalle waxa kaloo gabadh ka qabay niman Biciide (HJ) ah. Gabadhii Biciiduhu qabay waxaa lagu dhibaadiyey 60 adhi ah, tii Kite walaalkii u dhaxdayna waxaa lagu dhibaadiyey.

1. Xoolo aad u badan

2. 3 nin(midgaan,tumaal,yibir).

Nimankii Biciide ayaa ka xanaaqay arrintaas oo qaadan waayey. nin gabyi jirey oo qoladaas ahaa ayaa gabyey oo ay gabaygiisa ka mid ahaayeen

'''Barrahan raysin raysin u fadhiya bad iyo raarteeda'''

'''Iyo nimankan Raariyo dega iyo buurta regedkeeda'''

'''Iyamay rakaab adag bideen aniyo reer Yoonis.'''

Kite Fiqi oo ninkaas u jawaabay waxaa uu marshay tix gabay ah oo aan ka hayo

'''Barrahan raysin raysin u fadhiya bad iyo raarteeda'''

'''Iyo nimankan Raariyo dega iyo buurta regedkeeda'''

'''Midna raqiisi maayoo anaan ribo ku sheegayne'''

'''Abtirsiimo labadeenna reer waa isku raacdaaye'''

'''Maxaad raran dhexdena uga shidi sow nin raga maahid'''

'''Haddiise ay rabshadi oogantoo belo la roocaadsho'''

'''Goormaa rakaab jilicsanaan rag igu quulquulay'''

'''Ridadii Wareeg sownigii kaaga ridey maaha'''

'''Rasuulkii ma sheegine intii dabadi raad qaadday'''

'''Goormaa cilmiga ruugistiis nalaga roonaaday'''

'''Anse moogi dabaday rag dhalan dunida oo raagta'''
<br />
