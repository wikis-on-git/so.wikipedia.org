'''Hiiraan State''' waa maamul ku yaalo galbeedka hoose ee dalka [[Soomaaliya]].
Hiiraan State ama Hiiraanland waxee ka koobantahay gobolka [[Hiiraan]] iyo waxaa u maleenaa labada shabeelle.
== Taariikhda Dowlad Goboleedka Hiiraan State ee Soomaaliya ==
Dowlad Goboleedka hiiraan State ee Soomaaliya , waxa ay ku dhisan tahay nidaamka Federaalka ee dalka Soomaaliya ka jira , waxaana lagu aas’aasay Magaalada [[Nayroobi]] ee caasimadda [[Kenya]] 22 –kii bishii [[August]] sanadkii [[2010]] –kii .Kadib go’aan ka yimid odayaasha qabaa’ilka ee gobolka , kuwaasoo wadatashiyo ka yeeshay sidii gobolka loo badbaadin lahaa ,kaasoo gacanta u galay dagaalyahano Shisheeye iyo kuwa Soomaali ah oo xiriir la leh ururka Alqaacida, si dowlad goboleedka cusub ay ula gasho kooxdaasi dagaal sifeyn ah oo ka dhan ah kooxda mayalka adag ee Alshabaab , si looga ceyriyo Magaalooyinka iyo hareeraha gobolka.
== Gobolada hiiraan state ==
Gobolka Hiiraan , waxa uu u qeybsan yahay seddex gobol oo kala ah sidatan:-

*Gobolka [[Dhagaxjibis]] Waxa uu ka kooban yahay Todobo degmo oo kala ah : Magaalada [[Baladweyne]] oo ah Caasimadda Gobolka Dhagaxjibis Degmada [[Jawiil]],Degmada [[Coomaad]],Degmada [[Matabaan]],Degmada [[Deefow]] ,Degmada [[Feerfeer|Feerfeer Soomaaliya]] iyo Degmada [[Farlibaax]].

*Gobolka [[Deebley]] Waxa uu ka kooban yahay Todobo degmo oo kala ah : Magaalada [[Buuloburde]] oo ah Caasimadda Gobolka Deebley Degmada [[Maxaas]],Degmada [[Mogokori]],Degmada [[Halgan]],Degmada [[Dabayoodle]] ,Degmada [[Buqda]] iyo Degmada [[Hees (tuulo)|Hees]].
*Gobolka [[Koonfurta Hiiraan]] Waxa uu ka kooban yahay lix degmo oo kala ah : Magaalada [[Jalalaqsi]] waa Caasimadda Gobolka Koonfurta Hiiraan. Degmada [[Qoryaale]] ,Degmada [[Jimbiley]],Degmada [[Dhurwaale]],Degmada [[Booco]] iyo Degmada [[Buurane]].

Magaalada Baladweyne waa Caasimadda gobolka Hiiraan , ahna xarunta ganacsiga ee dowlad goboleedka Hiiraan State .
Luqadda rasmiga ah ee dadka ku nool ay ku hadlaan waa Af-Soomaali, halka Luqadda Carabiga ay tahay Luqadda labaad ee gobolka . Dadka Soomaalida waxa ay ku hadlaan Luqadda Af-Soomaaliga oo ka mid ah luqadaha Kooshaha loo yaqaan , kaasoo ka kooban dhowr iyo soddon luqadood iyo Lahjadood oo looga hadlo bariga Afrika, ereyada carabiga ee ku jira luqadda Af-Soomaaliga ayaa lagu sheegaa inay ka badan yihiin 30% , iyadoo Soomaalida ay luqadooda ku qori jireen Xarfaha carabiga si guud ilaa iyo sanadkii 1972-dii ,xilligaasi oo Maxamed Siyaad Barre Madaxweynihii hore ee Soomaaliya ee hogaaminayay Kacaankii 21-kii October uu dhaqan geliyay in luqadda Af-Soomaaliga lagu qoro Alifbeetiga Laatiinka .

== Nidaamka Xukunka ==
Madaxweyne Goboleed Madaxweynaha Gobolka waa Dr. Maxamuud Cabdi Gaab, Waxaa jira Madaxweyne ku xigeen , Gole wasiiro oo ka kooban 25 ruux , Gole baarlamaan,Taliyeyaasha Hogaanada ciidamada Booliska,Daraawiishta,Sirdoonka iyo Gudoomiyeyaasha Gobolada iyo degmooyinka kala duwan. Lacagta laga adeegsado waa : Shilin Soomaali Tirada dadka waa : seddex Malyan oo ruux . Diinta waa : Muslim 100%
== Diinta ==
Dadka degan gobolka intooda badan waxa ay raacan yihiin mad’habka Shaaficiga, sida la wada ogsoon yahay Taariikh ahaan ,hijradii ugu horeysay ee islaamka ayaa waxa ay saxaabadda nabigeena Muxamad (NNKH) ku yimaadeen Xeebta bari ee Afrika , dhulkii horey la isku oran jiray “ Xabasha”, saxaabadii timid dhulka Xabasha ayaa waxaa ka mid ahaa Allah ka raali noqdee Jacfar bin Abii dhaalib iyo kuwa kale , kuwaasoo ka soo socdaalay Magaalada Makka Almukarama , waxaana hijradaasi ay aheyd ka hor muddo sideed sano inta aanu nabiga u hijroon Magaalada Madiina Almunawara.

Soomaaliya waxaa ku faafsan noocyo badan oo dariiqooyinka Suufiyada ah oo ay ka mid yihiin Qaadiriya , Saalixiya, Idriisiya iyo Axmadiya.
==Halka oo ku yaalo hiiraan state ==
Dhulka Xukuumad goboleedka Hiiraan State ,waxa uu ku yaalaa bartamaha Soomaaliya , dhanka waqooyi waxa uu xad kala leeyahay Degmada feerfeer Soomaaliya /Degmada Feerfeer ee dowlad deegaanka Soomaalida Ethiopia.Dhanka Bari barta loo yaqaan “Libi Hiiraan” halkaasoo ah marin xuduudeedka kala qeybiya Hiiraan iyo gobolka [[Galgaduud]] ee Soomaaliya, Dhanka Koonfur Tuulada [[Caluu Baaleey]] oo ah Deegaan Xuduudeedka kala qeybiya [[Hiiraan]] iyo gobolka [[Shabeellaha Hoose]], Dhanka Koonfur Wadada kala qeybisa Degmada [[Buurane]] ee gobolka Hiiraan iyo Degmada [[Mahadaay]] ee gobolka Shabeellaha dhexe.Dhanka Koonfur galbeed Dhulka loo yaqaan [[Dalandoole]] ee gobolka [[Baay]] ee ku dhow Hiiraan, dhanka galbeed waadiga Abeesaale ee ku dhow Deegaanka [[Quracjoome]] oo ah marin Xuduudeedka ay ku kala qeybsamaan Gobolka [[Bakool]] iyo Hiiraan.
== Xiligii la aas'aasay gobolka Hiiraan == 
Gobolka Hiiraan , ayaa waxaa la aas’aasay markii uu soo ban-baxay ereyga “Punt” dhulkii udgoonaa ,oo ay dalxiisayaasha iyo ganacsatada carbeed iyo kuwa hindida ay ugu yeeri jireen dalka Soomaaliya , waxaana taariikhyahanada ay u safar tagi jireen qaar ka mid ah Magaalooyinka ku yaala Xeebaha Soomaaliya .

Carabta iyo Hindida waxa ay u imaan jireen dhulka Punt “Soomaaliya” si ay u qaataan noocyada ugu wanaagsan waxyaabaha udugga laga sameeyo iyo Luubaanta oo ay ka ganacsan jireen , waayo dhulka Punt waxa uu caan ku ahaa geedaha,daaqsinka,iyo waxyaabaha la isku qurxiyo.

Taariikhyahanadu waxa ay leeyihiin asalka faraacinta waa Soomaali … qoysaskii fircooniga ahaa ee xukumay Masar , marka laga reebo hal qoys oo ah qoyskii 22-aad oo Nuubi ahaa,hayeeshee qoysaska kale ee haray ee 21-aad dhammaantooda waa Soomaali … waxaa jira Luqadda Fircooniga oo ah luqadda ay ku hadlaan ,kuna sheekeystaan Soomaalida ilaa iyo hadda , tusaale ereyga Qorax oo ah erey luqadda Fircooniga ah ,Afsoomaaliga si la mid ereygaas ayaa loogu dhawaaqaa oo aan waxba ka badalneen, waxaa kaloo la mid ah ereyadaan Dayax,Biyo,Dab iyo kuwa kale oo badan.
== gumeesti yaashii yurub ==

Gumeysiga ,wuxuu u qeybiyay Soomaaliya shan qeybood shir ay ku yeesheen Magaalada Berlin ee dalka Germany sanadkii 1884-tii, waxaana ay qeybaha kala ahaayeen sidatan:-

Gobolka Waqooyi waxaa la hoos-geeyay Awooda Britain. Gobolka Koonfur waxaa la hoos-geeyay Awooda Italia. Gobolka Djibouti waxaa la hoos-geeyay Awooda France. Gobolka NFD waxaa la hoos-geeyay Awooda Kenya . Gobolka Soomaali Galbeed waxaa la hoos-geeyay Awooda Ethiopia.

Gobolka Waqooyi waxa uu ka xuroobay gumeystihii Britain 26-kii [[Juun]] sanadkii [[1960]]-kii , Gobolka Koonfur isna waxa uu ka xuroobay Gumeystihii Italia 1-dii [[Luuliyo]] sanadkii 1960-kii , Labada gobol waxa ay ku midoobeen 1-da July inay u noqoto maalinta guud ee madax banaanida dalka Soomaaliya.
Jabuuti waxa ay ka xurowday Gumeystihii Faransiiska 27 –kii Juun sanadkii [[1977]]-dii , waxa ayna noqotay dowlad gaar ah oo ka go’day Soomaaliya. Gobolka NFD – Dowladda Kenya waxa ay u ogolaatay inuu yeesho Maamul u gaar ah , waxaana loogu yeeraa hadda Magaca Gobolka Waqooyi bari Kenya . Gobolka Soomaali Galbeed – Dowladda Ethiopia waxa ay u ogolaatay inuu yeesho maamul hoosaad , waxaana loogu yeeraa hadda magaca Dowladda Deegaanka Soomaalida Ethiopia.
== Taariikhda Gobolada Soomaaliya ==
Soomaaliya , waxa ay laheyd sanadkii 1960-kii sideed gobol , gobolka Hiiraan waxa uu ahaa gobolka Seddexaad ee ugu weynaa ,uguna dad badanaa xilligaasi , hase yeeshee Dowladii Milatariga ayaa u kala qeybisay laba gobol sanadkii 1973-dii ,si la mid ah sida loo kala qeybiyay gobolada kale ,waxaana gobolada Soomaaliya ay noqdeen 18 gobol.
== Caasimada Hiiraan ==
Baladweyne , waa Magaalo Ganacsi oo ku taala bartamaha Soomaaliya , sidoo kale waa caasimadda Dowlad Goboleedka Hiiraan State , waxa ayna ku taalaa Dooxada webiga Shabeelle , meel u dhow Xuduuda ay wadaagaan wadamada Soomaaliya iyo Ethiopia, waxa ay u jirtaa Magaalada Muqdisho 332 km dhanka waqooyi , waxa ayna ka kooban tahay afar xaafadood oo kala ah : Xaafadda Buundaweyn ( October) , Xaafadda Howlwadaag,Xaafadda Kooshin iyo Xaafadda Xaawa-taako , waxaana dhex mara Magaalada webiga Shabeelle oo sidoo kale sii dhexmara dhowr magaalo,degmooyin iyo tuulooyin ka mid ah gobolada Hiiraan State ay ka kooban tahay .

Tirada dadka ku nool Magaalada Baladweyne waa Hal malyan iyo bar ruux , waa Magaalada Seddexaad ee ugu weyn Soomaaliya dhanka badka kadib Magaalooyinka Muqdisho iyo Hargeysa ,sidoo kale waa Magaalada Labaad ee ugu dad badan kadib Caasimadda Muqdisho.

Baladweyne , waxa ay ka sareysaa badda 1700 mitir , cimiladeedu waa ay is badashaa si gaar ah bilaha March iyo April , waxaana heer kulka bisha December uu gaaraa 34°, halka heer kulka bilaha kale ay gaaraan 25°, waqtiga saacadda , waxa ay ku waqti tahay bariga dalka Mareykanka , waxa ayna u dhigantaa waqtiga caalamiga +3 .
== Dhulka Hiiraan state ==
Dhulka Hiiraan State , waxaa ku yaala [[Buuro]] ,[[Dhakko]],[[Dooxooyin]],[[Biyo Hoobadyo]] ay hareeyaan doog , waxa uu kaloo leeyahay buur dheer oo caan ah ,taasoo lagu magacaabo [[Qabno]]. Waxaa lagu tiriyaa Magaalada Baladweyne , inay ka mid tahay Magaalooyinka ugu faca weyn dalka Soomaaliya , waa Magaalo ay ka soo jeedaan Jiilkii ugu horeeyay ee siyaasadda Soomaaliya ee casrigan cusub sida Uleex Faarax waa halgamaa u dagaal-galay nabad ku wada noolaanshaha gobolka Hiiraan ,indhaceel Daamey waa Hogaamiye sare oo ka tirsanaa Dhaq-dhaqaaqii Daraawiish ee gobolka ,wuxuuna la dagaalamay gumeysiga shisheeye , Sandhool Guure waa Hogaamiye gorgortan nabadeed iyo heshiisiin dhex dhigay beelo ku dagaalamay gobolada dhexe ee Soomaaliya,Ugaas Khaliif Ugaas Rooble waa mid ka mid ahaa Salaadiintii qabiilka ugu tunka weyn gobolka Hiiraan , C/llaahi Ciise Maxamuud waa R/wasaarihii ugu horeeyay ee Xukuumadii Daakhiliga ee Soomaaliya ee la dhisay sanadkii 1956-dii , waxaana shaqada xukuumadaasi ay socotay ilaa iyo maalintii gobonimada , Aadan Cabdulle Cusmaan “Aadan Cadde” Madaxweynihii ugu horeeyay ee Soomaaliya kadib xoriyadda, General Abuukar Gacal waa mid ka mid ah aas’aasayaashii Tiirarka ciidamada Milatariga Soomaaliya,Colonel Cusmaan Maxamed Jeelle waa mid ka mid ah Saraakiishii wax ka qorsheysay afgembigii Milatariga ee kacaankii 21-kii October ee uu hogaaminayay Madaxweynihii hore ee Milatariga Maxamed Siyaad Barre , General Nuur Cadow Cali waa Hogaan Sirdoon oo howlo badan u soo qabtay Ciidamada Booliska Soomaaliya, Alcalaamah Sheekh Maxamed Macalin Xasan waa Fasirihii Qur’aanka Kariimka ee Soomaaliya ahna aabaha baraaruga islaamiga, Colonel Faarax Cilmi Cabdi “Faarax Gubadley” Halgamaa caan ah oo naftiisa u huray Soomaaliya si gaar ah gobolka Hiiraan,Hogaamiye C/llaahi Cosoble Siyaad waa Turjumaankii Baarlamaankii ugu horeeyay ee Soomaaliya intii u dhaxeysay 1954-1967-dii,wuxuu kaloo noqday wasiir ka tirsanaa dowladii milatariga ee la riday, Duuliye sare Cabdi Cismaan Faarax waa Hogaamiye Caan ah oo u howlgalay Soomaaliya waqtiyo adag , waxaa kaloo uu ka tirsanaa Shaqsiyaadkii wax ka abaabulay in Jabhado dagaal awooda looga tuuro Siyaad Barre iyo Colenel Cumar Xaashi Aadan Abaanduule hore ciidamadii milatariga Soomaaliya ,wuxuu wasiir ka noqday dowladda uu hogaamiyo Madaxweyne Sheekh Shariif Sheekh Axmed.
== Dhaqaalaha Magaalada baladweyne ==
Magaalada Baladweyne , waxa ay dhaqaale ahaan ku tiirsan tahay beeraha iyo xoolaha , waxa ayna gobolada koonfureed ee Soomaaliya ay ku xirtaa gobolada dhexe ,dhulka Puntland ,dhulka Somaliland iyo Kilinka Shanaad ee ismaamulka Soomaalida Ethiopia . Magaalada waxaa lagu tiriyaa inay tahay Magaalo istiraatiiji ah , intii lagu guda jiray sanadkii 1970-kii waxa ay noqotay saldhigii ay ka duulaan tagi jireen Jabhadda Xoreynta Soomaali galbeed , taasoo u socotay inay xoreyso dhulka“Ogaadeeniya” si ay ugu soo darto dhul-weynaha Soomaaliya.
Baladweyne , waa Magaalo aragti qurxoon oo dabiici ah leh ,waxaana ay leedahay dhul doog ah iyo shimbiro aad u qurxoon oo dhif iyo naadir ah.Bartamaha Magaalada waxaa dhexmara [[Wabiga Shabeelle]] , webigaasi wuxuu waraabiyaa beeraha,aseendooyinka iyo jardiinada , si dadku ay u beertaan waxyaabo badan oo khudrad ah ,una kobco wax soo saarka , waxaana Magaalada ay leedahay laba buundo oo lagu kala magacaabo [[Buundo-weyn]] iyo [[Buundada Liiq-liiqato]].

== Kheyraadka Dabiiciga iyo waxsoosaarka Hiiraan ==
Dhulka Dowlad Goboleedka Hiiraan State waxaa uu leeyahay Kheyraad badan, waxaa ugu caansan ka ganacsiga xoolaha , iyo in loo diro shixnado ari iyo dibiyo dhanka wadamada Sucuudiga iyo imaaraat-ka carabta ,iyadoo loo sii marsiinayo Dekadda Magaalada Boosaaso ee Xukuumad goboleedka Puntland iyo Dekadda Barbara ee Maamulka Somaliland , waxaana Hiiraan State ay ku faaneysaa badnaanshaha [[Geel|geela]] (hasha iyo ratiga) [[lo’]]da iyo [[Ari]]ga. Waxaa ka jira dhulka Hiiraan State ugaarsiga bariga ah sida [[Maroodi]]ga,[[Lo’gisi]]ga,[[Goronyo|Goronyada]],[[Deerada]],[[Libaax]]a,[[Shabeel]]ka,[[Waraabe|Waraabaha]],[[Doofaar]]ka ,[[Haramacad]]ka iyo wixii la mid ah ,iyadoo sidoo kale ay jiraan noocyo badan oo shimbiro kala duwan ah .
== Horumarka shacabka ==
Dadka ku nool Gobolada Dhagaxjibis,Deebley iyo Koonfurta Hiiraan weli waxa ay u ugaarsadaan qaababkii hore , inkastoo uu jiro nooc horumar ah,hayeeshee weli dhaqankaasi kama ay tagin , waxa ayna ku faanaan ugaarsiga geriga,goroyada iyo eysha , waxa ayna daawa ka sameeyaan geed dhireedka ,iyadoo sidoo kale farsameeya boorsooyinka iyo kabaha oo ka sameysan maqaar .

Xoolaha oo aad ugu badan dhulka Hiiraan State ayaa waxa uu gaaray in ka badan 20 milyan oo iskugu jira Geel, Lo, iyo Ari , waxaana Dekadaha Soomaaliya ay ku tiirsan yihiin dhoofinta xoolaha Hiiraan in ka badan tirada laga soo iibsado gobolada kale ee dalka Soomaaliya.
== Wax soo saarka beeraha ==

Waxsoosaarka beeraha gobolka Hiiraan ayaa ah in la eg 40% tirada guud ee wax soo saarka gudaha , waxaana ku yaala dhul ku haboon beerashada ,iyadoo waxyaabaha beeraha ka soo go’a ay yihiin 57% waxyaabaha dadka ay cunno ka dhigtaan , waxaa ka mid ah sareenta, galleyda, khudaarta iyo waxyaabo kale , xoolahana waxa ay ka kooban yihiin Ariga,Lo’da iyo Geela.

Inta badan wax soo saarka dhulka Hiiraan State waxaa loo sii iibgeeyaa gobolada Galgaduud ,Mudug ,dowlad goboleedka Puntland iyo Maamulka Somaliland.

Waxsoosaarka Hiiraan waa sidaan hoos ku qoran :- Galleyda waxa ay ku bislaataa muddo 90 cisho ah . Masagada/Hadhuudh-ka waxa ay ku bislaataa muddo 90 cisho ah. Sisinta waxa ay ku bislaataa muddo 90 cisho ah . Mooska waxa uu ku bislaadaa muddo 180 cisho . Digirta waxa ay ku bislaataa muddo 80 cisho ah . Yaanyada waxa ay ku bislaataa muddo 80 cisho ah . Babaayga waxa uu ku bislaadaa muddo 90 cisho ah . Bataatiga waxa uu ku bislaadaa muddo 180 cisho ah. Lowska waxa uu ku bislaadaa muddo 120 cisho ah . Cambaha waxa uu ku bislaadaa muddo 6 sano ah .

Dadka Hiiraan ku nool waxa ay qaarkood xirfad ka dhigteen raacidda xoolaha sida geela ,ariga iyo lo’da, sidoo kale dadku waxa ay beertaan suufka ,liimada,tufaaxa ,bocorka,basasha,toonta iyo qaraha .

Dhaqashada xoolaha ayaa ah xirfad shaqo dadka intooda badan ay hiigsadaan , waxaana khubarada ay leeyihiin hadii la hormariyo xanaanada xoolaha inay suuragal tahay in Hiiraan ay noqon karto il dhaqaale oo dhoofisa hilibka iyo caanaha .

Dhulka Hiiraan State , waxaa laga helaa geed miroodyo kala duwan , waxaana ay kala yihiin :- Hohob,Mareer,Gud Dhafaruur ,Dhuwan ,Ontoro. Deegaan,Dhebi,Gob ,Miracas ,TukeLalmi ,Murcood, Kobash ,Askax ,Shanfarood ,Barde, Dhamaag iyo Qoone.

Hiiraan waxa ay caan ku tahay miraha geedka loo yaqaan “yicib” ama “jicib”, halka geedka “Baar” ee leh laamaha dhaa-dheer uu yahay calaamadda iyo tusmada gobolka, halka geedka kale ee cadayga uu tusaale u yahay dhulka Hiiraan sida uu ugu wanaagsan yahay beerashada,waayo carada waa mid bacrisan oo qaabab iyo midabo kala duwan leh ,una wanaagsan beerashada iyo daaqa xoolaha geela,lo’da ,ariga iyo fardaha .

Hiiraan, malahan wax bad ama xeeb ah oo badweynta India iyo badda cas intaba , hayeeshee waxa ay ku tiirsan tahay dekadda Muqdisho ee caasimadda Soomaaliya iyo dekadda Magaalada Boosaaso ee xukuumad goboleedka Puntland .

Hiiraan , waxaa dhexmara webiga ugu dheer Soomaaliya , waa webiga shabeelle oo ka soo burqada taagaga iyo buuraha Ethiopia (figta xabasha) gaar ahaan Koocaroos , biyahiisa kuma shubo badweynta India , dhirirkiisa waxa uu gaaraa 2488 kilo miter, hayeeshee webiga Jubba oo biyahiisa ku shuba togag waa-weyn oo ku yaala koonfurta Soomaaliya ayaa isna sidoo kale waxa uu ka yimaadaa dhanka Ethiopia, waa uu ka biyo badan yahay webiga kale ee shabeelle,dhirirkiisu waxa uu gaaraa 1030 meyl ,faa’idada lagu qabo ayaa ah waraabka . Roobka ku da’o Hiiraan waa kala waqti duwan yahay ,waana kala biyo badan yahay . Xilliga ugu roobka badan waa gu, hayeeshee roobku waxa uu qiimo leeyahay sidoo kale xilliga xagaaga , si guud marka loo eego goobaha ugu roobka badan dalka Soomaaliya waa gobolada koonfurta , waxaana ugu roob yar gobolada waqooyi.

Weli lama soo saarin dahabka, shamiindada, birta, yuraaniyamka, dheemanka, cusbada, gaazka dabiiciga ah, naftada iyo maarta oo ay sheegeen khubarada shisheeye inay yihiin kehyraadkaasi macdaniga ah mid ku keydsan dhulka Soomaaliya. Shirkadaha baara shidaalka ayaa waxa ay sheegeen in shidaalka ugu dhow dhulka uu yahay shidaalka wadanka Canada oo dhulka ka fog 1000 kilo mitir, halka shidaalka Soomaaliya uu dhulka ka fog yahay 100 kilo mitir oo qura. Salaadiinta qabaa’ilka iyo beelaha wada dega Hiiraan waxa ay u halgameen oo ay u jihaadeen xoriyadda Soomaaliya ,waxa ay la dagaalameen gumeystihii Talyaaniga intii u dhaxeysay sanadihii 1910-1952 , wixii waqtigaasi ka dambeeyay Soomaaliya waxaa u suuragalay inay dhisato xukuumad daakhili ah si dalka ay u gaarsiiso maalinta gobonimada oo aheyd 1-dii july sanadkii 1960-kii . Sanadkii 1955-tii , gumeystihii Talyaaniga waxa uu dhisay Gole sharci dejin oo ka koobnaa 70 kursi , toban ka mid ah kuraastaasi waxaa loo qoondeeyay oo loo kala qeybiyay Jaaliyadihii shisheeye ee deganaa Soomaaliya oo ka soo kala jeeday wadamada Talyaaniga,Yemen, Pakistan iyo India . Doorashooyinka Golaha sharci dejinta waxaa ku tartamay Xizbiga dhalinyarada Soomaaliya “SYL” , Xizbiga qabiilka “ Digil iyo Mirifle” iyo Axzaab kale oo qaab qabiil ku dhisnaa oo taageersanaa gumeystihii Talyaaniga. Xizbiga “SYL” waxa uu ka helay doorashada 43 kursi oo ka qeyb ah 60-ka kursi ee Soomaalida loogu tala galay , halka Xizbiga qabiilka “Digil iyo Mirifle” uu ka helay 13 kursi , waxaana kuraasta kale ee afarta ah ee soo hartay loo kala qeybiyay axzaabtii kale . Waxaa xusid mudan in gobolka Hiiraan uu ka helay xilligaasi doorashada baarlamaaniga 6 Xubnood oo ay ku heleen magaca Xizbiga dhalinyarada Soomaaliyeed ee “SYL” ,waa kuwaan magacyada xubnihii Hiiraan uga mid noqday golaha baarlamaanka iyo qabaa’ilka ay ka soo kala jeedeen :- 1- Sheekh Cali Jimcaale Baraale – Qabiilka Xawaadle /Hawiye 2- Aadan Cabdulle Cusmaan (Aadan Cadde) – Qabiilka Udeejeen/Hawiye 3- Sheekh Maxamed Isxaaq – Qabiilka Jijeele /Hawiye 4- Sheekh Maxamed Balcad – Qabiilka Xawaadle/Hawiye 5- Sheekh C/raxmaan Xaaji Mu’min – Qabiilka Gaaljecel/Hawiye 6- Sheekh Maxamed Cadowyar – Qabiilka Baadicade/Hawiye Intii u dhaxeysay sanadihii 1992-1994-tii Magaalada Baladweyne waxaa ka dhacay rabshado dhiig ku daatay oo joogto aheyd oo looga soo horjeeday ciidamadii qaramada midoobey ee Soomaaliya ( UNOSOM) iyo ( UNITAF),iyagoo fulinayay barnaamijka rajo soo celinta Soomaaliya ,waxaana Magaalada ku wada sugnaa ciidamo kala jinsado duwan oo ka soo kala jeeday wadamada Zimbabwe , Germany , Canada iyo Italia , waxaana ciidamada Germany ay halkaasi ka geysteen xadgudubyo kan dhan ahaa Xuquuqda dadka rayidka ,halka ciidamada Italia ay duqeeyeen ,ayna gubeen taangiyo,beebayaal iyo gaadiid dagaal (tikniko) oo uu lahaa qabiilka Xawaadle oo lagu tiriyo qabiilka ugu awooda badan qabaa’ilka wada dega Hiiraan . Sanadkii 1995-kii Magaalada Baladweyne waxaa ka dhacay dagaal beeleed lagu hoobtay, kaasoo sababay in gobolka Hiiraan uu gacanta u galo Hogaamiye kooxeedkii hore Cismaan Xasan Cali “Caato” , waxaana dhabaha ay u xaartay in gobolka uu marti geliyo weeraro iyo qaraxyo miinooyin oo ka dhan ahaa Maleeshiyadii isbaheysatay oo muddo lix bilood kadib awood milatari looga saaray gobolka . Intii u dhaxeysay sanadkii 1997-1998, waxa ay Magaalada Baladweyne ay marti gelisay shir dib u heshiisiin oo dhexmaray qabaa’ilka iyo beelaha Soomaalida ee loolamayay , waxaana fikrada qabsoomida shirkaasi lahaa Ugaaska Beesha Xawaadle Ugaas Khaliif Ugaas Rooble . Bishii September sanadkii 2006-dii ciidamada Eithiopia ayaa markii ugu horeysay ka soo talaabay gobolka Hiiraan si ay u ridaan golihii Maxkamadihii islaamiga oo dowladda Eithiopia ay u arkeysay cadow cusub oo u hanjabayay ammaanka qaranka dalkeeda , waxaana R/wasaaraha Eithiopia Meles Zanawi uu u soo diray Soomaaliya xilligaasi kumanaan ciidamada dalkiisa si ay u difaacaan dowladii KMG aheyd ee uu hogaaminayay Madaxweynihii hore ee Soomaaliya Col. C/llaahi Yuusuf Axmed , arrinkaasi wuxuu horseeday in Maxkamidihii islaamiga ay ku burburaan awoodooda muddo hal todobaad gudihiisa. Bishii March sanadkii 2009-kii , ciidamada Eithiopia waxa ay dib uga baxeen Magaalada Baladweyne kadib heshiis ay wada saxiixdeen R/wasaarihii hore ee KMG ah ee Soomaaliya Nuur Xasan Xuseen “Nuur Cadde” iyo Gudoomiyaha isbaheysiga dib u xoreynta Soomaaliya Sheekh Shariif Sheekh Axmed , oo baarlamaanka KMG ah uu u doortay 27-dii January sanadkii 2009-kii inuu noqdo Madaxweynaha KMG ah ee Soomaaliya muddo 2 sano . Isla bishii March sanadkii 2009-kii xoogaga wax iskacaabinta hubeysnaa waxa ay la wareegeen guud ahaan deegaanada gobolka Hiiraan kadib 2 maalmood markii ciidamada Eithiopia ay dib uga gurteen gobolkaasi. Bishii Febraury sanadkii 2009-kii xoogaga wax iskacaabinta hubeysnaa waxa ay ku midoobeen magaca “Xizbul islaam” hasayeeshee xoogagaasi waxa ay ku biireen kooxda “Alshabaab” ee xiriirka la leh Alqaacida , waxaana aayaha “Xizbul islaam” uu noqday burbur iyo kala tag , waxaana kooxda “Alshabaab” ay la wareegtay gobolka 15-kii June sanadkii 2010-kii. 18-kii June sanadkii 2009-kii , waxa ay u aheyd gobolka Hiiraan maalin murugo , kadib markii nin hubeysan oo oo isa soo miidaamiyay oo ka tirsanaa kooxda Alshabaab oo gaari walxaha qarxa laga buuxiyay uu soo kaxeystay uu ku dhuftay albaabka hore Hotel uu kulan uga socday Wasiirkii hore ee amniga qaranka dowladda FS Col. Cumar Xaashi Aadan, Safiirkii hore ee Soomaaliya ee wadamada Koonfur Afrika C/kariim Faarax Laqanyo,tobaneeyo saraakiil iyo odayaal dhaqameed iskugu jiray, waxaaa halkaasi ku geeriyooday Mas’uuliyiintaasi iyo in badan oo shirka ka qeyb gashay. Hiiraan State , waxa ay leedahay Garoon diyaaradeed , kaasoo lagu magacaabo Garoonka diyaaradaha Ugaas Khaliif , waxaana uu ku yaalaa meel ka baxsan Magaalada Baladweyne ee caasimad goboleedka Hiiraan State, waxaa sidoo kale gobolada ay leeyihiin Xerooyin milatari , kuwa Boolis ,xarumo tababar , isbitaalo iyo xarumaha daryeelka hooyada iyo dhallaanka (MCH) . Caasimadda Hiiraan State waxaa ka jira dugsiyo qur’aan, dugsiyo hoose/dhexe, sare iyo Jaamacado ,garoomo loogu tala galay kubadda cagta , kubadda koleyga,Teeniska iyo Fagaaraha banaanbaxyada qaranka .

Xukuumad goboleedka Hiiraan State , waxa ay xushmeyneysaa maalmaha hoos ku qoran : 8-da March sanadkii 1911-kii – Maalinta Caalamiga ee haweenka . 15-ka Mey sanadkii 1943-dii - Maalinta la aas’aasay Xizbiga Dhalinyarada Soomaaliyeed (SYL) ee Soomaaliya u horseeday gobonimada. 20-ka December sanadkii 1950-kii – Maalinta la aas’aasay ciidamada Booliska Soomaaliya . 12- ka October sanadkii 1954-tii – Maalinta la aas’aasay ,lana alifay calanka Qaranka Soomaaliya . 26-ka June sanadkii 1960-kii – Maalinta gobolada waqooyi ay gobonimada Ka qaateen gumeystihii Briatin. 1-da July sanadkii 1960-kii – Maalinta gobolada koonfureed ay gobonimada Ka qaateen gumeystihii Italia. 1-da July sanadkii 1960-kii – Maalinta gobolada waqooyi ay la midoobeen Gobolada koonfureed, lana shaaciyay maalinta guud ee gobonimada dalka. 12-ka April sanadkii 1960-kii – Maalinta la aas’aasay ciidamada Xoogga Dalka Soomaaliya . 27-ka June sanadkii 1977-dii – Maalinta ay Djibouti gobonimada ka Qaadatay gumeystihii Farance,noqotayna dowlad ka go’day dalka.









{{Maamulada Soomaaliya}}
