'''Suugaanta Reer Almis''' waa suugaamo ay qoreen dadka reer Almis waxaa ugu caansan suugaanta [[Axmed Nuux Ismacil]].Magaca Almis ayaa ah [[Buur]] ku taal waqooyiga magaaladda [[Hargeysa]], waana goob uu waqtigiisa in badan ku qaatay Axmed Nuux Ismacil oo ah jilib ka mida nuux ismaciil, xuseen abokor, Sacad Muse, Habar Awal, Isaaq, inta bandanna loo yaqaan Reer Axmed. Taariikh fac weyn oo suugaan leh ayuu Axmed Nuux iyo tafiirtiisu ku leeyihiin Somaliland gaar ahaan magaaladda Berbera ilaa buurtan Almis.
{|
|
:Macaan iyo Tolnimo Ingiriis naguma muuneyne
:Mayal adag haddaanan lahayn namabuu baadeene
:Mushahar kama qaadaneen miiska gaalade
:(Omer Xuseen Ustareeliya)
|}

== Caaqil Maxamed Bulxan (Maxamed Cawar) ==
Wuxuu Maxamed Bulxan tiriyey maansadan gabayga ah xilli lagu qiyaasay
qarnigii labaatanaad horraantiisii. Wuxuu ku halqabsanayaa nin magaciisa
la odhan jirey Bullaale. Gabaygan waa gabayada la yidhaahdo Hoga-Tusaale iyo Hawaala-Warran, waana maansooyinka Soomaalida kuwa ugu qiimaha badan, sababtoo ah waxay xidhiidhiyaan ama wax ka sheegaan saddexda xilliyada is daba yaal ee kala ah: (1) mid tegey iyo dhacdooyinkii lama illaawaanka noqday ee laga soo maray nolosha iyo raadadkii ay kaga tageen bulshada; (2) xilliga jooga iyo arrimaha socda iyo sidii wax looga qaban lahaa; (3) xilliga soo socda iyo sidii looga gaashaaman lahaa dhibaatooyinka iman kara. Gabaygii Maxamed Bulxanna waa kan:<ref>http://www.progressio.org.uk/sites/default/files/War-and-peace.pdf</ref>
{|
|
:Burhaan gabay Bullaalow beryahan beeg isma lahayne
:Xaluun baa habeenkoo badh tegey buun la ii tumaye
:Nuux Maxamed waatuu is-bulay beri colowgiiye
:Biyaha Yeesif iyo Aadan wow kala baqaayaaye
:Batar kama tumaan Muusayaal berendihii Maydhe
:Laas-Qoray buquulkii ma galo bedenkii Reer Suure
:Boosaaso iyo Qawna waa laga baroortaaye
:Butiyaalo nimankii fadhiyey waa ka baxayeene
:Baxsow Keenoddiid wuxu u kacay beled shisheeyaade
:Biyamaal Baraawiyo fadhiyey webiga baaciisa
:Biddoodkii Kismaanyoodna ways wada bog dooxeene
:Barkad iyo guryii Bahararsame belel ka qiiqowye
:Boos Caliyo Reer Gorodna way kala birdhiiftaane
:Reer Sugulle gooddiga bankuu baarcaddii dhigaye
:Arab wuxuu la balawaasayaa boobtadii gu’ga’e
:Makaahiilla boogaha ku yaal waa bukaan weliye
:Baho-Geelle Reer Samatar way ugu billaayeene
:Xabriir iyo Biyays Reer Biniin kuma bariistaane
:Boqorrada la wada laayey iyo buuniyada ooyi
:Badhaa Seylac waxa joogi jirey wiilal loo bogaye
:Dadka niman baguugaha mar noqon buugga laga waaye
:Belaayada adduun weli ma iman bohoradeediiye
:Hadba qolada bocor haysataa loo bayamiyaaye
:Belaayo iyo kheyr baysu jira laba bidhaamoode
:Waa baadi geerida Isaaq loo bun-dubayaaye
:Bur sarreen leh hay dubin kuwii beertay laga qaadye
:Balkana ii dhig caawaba qalluu hayga sii baxo’e
|
:Waataan ka baalidey sidii beeyo roob helaye
:Aan beyamiyo waataan tixaa buuni ku ahaaye
:Bixin kuma lisaan qaalmihii boodh-cadka ahaaye
:Barbaar reero jirataa ka nool labadi beeloode
:Burcadii Ruguuda iyo Xiis way bannaan tahaye
:Basra timirti laga keeni jirey biidna laga waaye
:Majeerteen is-bahardaadintii kala bannaan-qaadye
:Boqorrada xintamay Reer Cismaan labada beeloodba
:Hobyo ugama baaqeen ninkii baho u weynaaye
:Iyana Buundo dabadeed ma cunin bur iyo iidaane
Booniyo xirsina haata dhige Bilicwanaagiiye

Bulshaddii Garaad Faarax iyo Barina naafowye
:Buuhoodle laga waa waxay beri ku haysteene
:Beenowdey Habar Yoonistii bu’aha waallayde
:Iyana baarax uma soo shiraan beri samaagiiye
:Waatii Bah-Daylona la dhigay bacadki sheedaaye
:Barqay weerareen reerihii bahosha Kaaf yiile
:Markii baarqabkii laga dilay budulka raaceene
:Waagoo bakaaraa la dilay Biliyo Daa’uude
:Dadka wada bakhtiyey Adari baan bari ka noolayne
:Beeh iyo Burhaankuu dhalaa beri ku noolaaye
:Barkimooyin lacaguu lahaa haatan baalide’e
:Buuray ku joogtaa intay reero baabi’ine
:Ninkii baxaya buuraha Jinkaa loo bidhbidhiyaaye
:Banka xoolo lagu foofiyaan biid ka soo hoy
:Berri Carabna waa lagu hayaa baashayaal xidhane
:Waysada biyay waxan u kici baydki Nebigiiye
:Adiguna tolkaa baal ka raac bulan xigaalkeene
|}
Colaadaha jiitamey iyo dagaalada badan ee la iskaga hor yimi, nacaybka
iyo cadaawada aad u ba’ane ee naxariis darrada lehna beeray suugaanta
laga tiriyey kuwa ugu caansan, waxa ka mid ah, labadan geeraar ee ay is
dhaafsadeen Maxamed Bulxan iyo Faarax Nuur, mar ay heshiis wada galeen
Arab iyo Sacad Muuse. Geeraarka waxa ku horreeyey Maxamed Bulxan
‘Maxamed Cawar’, wuxuuna ahaa gaadmo oo Faarax kama sii diyaar noqon.
Sidaas darteed, maansada dambe Faarax Nuur wuxuu ku tiriyey, sida la
sheegay, gole-ka-fuul. Maxamed Bulxan wuxuu tixdiisa hore ku yidhi:<ref>http://www.progressio.org.uk/sites/default/files/War-and-peace.pdf</ref>
{|
:Arabow afar hal haddii aad aragtaan annagaa axdigii iyo
:Aamminkiiba fureyna arabow afar hal haddii aan aragnana
:Idinkaa axdigii iyo aamminkiiba furaaya
:Arabow afar hal haddii aad aragtaan annagaa axdigii iyo aamminkiiba fureynee
:Hunguri oodda ka dheeroo aroortii kula joogoon Soddahaa ka ajoonnin
:Kaa haddaad aragtaan annagaa axdigii iyo aamminkiiba fureyna
:Abtirsiimada guud waxan n’ay dad Isaaq ah haddii aan ‘in ku dheeri’
:Abidkey ku idhaahdo annagaa axdigii iyo aamminkiiba fureyna
:Dhulka uubku ku yaallo adduunkiinna cunaaya haddii aan ka uleeyo
:Annagaa axdigii iyo aamminkiiba fureyna
:Waxaydaan odhanin haddii uunku sameeyo asee aan aqballo
:Annagaa axdigii iyo aamminkiiba fureyna
:Arabow afar hal haddii aan aragno idinkaa axdigii iyo
:Aamminkiiba furaaya nimankaynnu is eedney haddaad aano ku raacdood
:Oodda oodda u geyso idinkaa axdigii iyo aamminkiiba furaaya
:Amminkaa aynu joogno Afmeer baannu degeynniyo Idii bayga casaadiyo
:Inan baa iga joogtiyo Adduun baan beri siiyey kaa haddaan aragno
:Idinkaa axdigii iyo aamminkiiba furaaya
:Raggaa maanta Umley idinkoon uga aarin Alla haw naxariisto
:Aakhiraan kaga soofay Ilaah baa ku lahaa
:Haddii aan aragno idinkaa axdigii iyo aamminkiiba furaaya
|}
Faarax Nuur oo sida la sheegey Maxamed Bulxan maansada ku gaaday ayaa
isaguna u celiyey geeraar kaa hore la mid ah; waxa uu yidhi:<ref>http://www.progressio.org.uk/sites/default/files/War-and-peace.pdf</ref>
{|
:Geeraar baan awelkiisiyo aakhirkiisa hayaayoo
:Idaajaa iyo Weyllun Ardeydaa dhiganeysee Albaqraan ka aqaanoo
:Anoon looxa ka eegin baan habeenkii akhriyaa Rag ninkaan is-abbaarrana
:Asad baan ku noqdaa ninkaan aammin la qaatana axdigaan bojiyaa
:Maalintay urur joogtana Af aqoonka miyi anigow iba saaroo anaa lay igmadaa
:Afartaa afartoodiyo dar kaloo la asaaga haddii aad aragtaan
:Annagaa axdigii iyo aamminkiiba fureyna
:Afartaa afartoodiyo dar kaloo la asaaga haddii aan aragnona idinkaa axdigii iyo
:Aamminkiiba furaaya Uunku waysu socdaaye Akhyaartiinna timaadda
:Haddaan oodda ka jiitoon meel awaare leh seexsho annagaa axdigii iyo
:Aamminkiiba fureyna
:Ugaaskaa Maxamed Ardaduu la dhashay Awalow dhammidaa
:Dhammaanba oodda Subeer Ooryaha laysu dhisaayo Inankay dhali doonto
:Jeeruu Eebbe ka qaado eed haddaan kugu keenno annagaa axdigii iyo
:Aamminkiiba fureyna
:Waxaydaan odhanin hadduu uunku sameeyo anse aan aqballo
:Annagaa axdigii iyo aamminkiiba fureyna
:Nimankaynu is eedney haddaan aano ku raacoon oodda oodda u geeyo
:Annagaa axdigii iyo aamminkiiba fureyna
:Rag ninkaan is abbaarno oof haddaan jari waayana
:Annagaa axdigii iyo aamminkiiba fureyna
:Afartaa afartoodiyo dar kaloo la asaaga haddii aan aragno
:Idinkaa axdigii iyo aamminkiiba furaaya
:Waa maroodi irmaanoo Geelu ooga ma daayee haddaan xeebta ku oodo
:Is-nuugtaa dhimaneysee marka maalku Afmeeriyo oogo noogu dhalaayo
:Haddaad noo iman weydo idinkaa axdigii iyo aamminkiiba furaaya
:Inantaan idin siinnee Aabiyey ku wanaagsanee Aabbaheed la yaqaannee
:Ubadkiinna xambaartay haddaydaan asalkeeda Abtirsiimo fogeyntiyo
:Arabeyda ka deynnin idinkaa aamminkii iyo Axdigiiba furaaya
:Irda Reer Cabdi Ciise Dhir aan leyska aqoon iyo Afmulaax ka macaan bay
:Uumiyaa mariyaane nimankii afka beena Awrta loogu raraayee
:Dhigihii aslanaa iyo indha daalis sabciinoo Ashkir bayleh la moodo
:Kol haddii inantii Arooskiiba ku diiddo in adduun laga waayiyo
:Abbaartiiba ninkeeda haddaydaan ka eryin
:Idinkaa axdigii iyo aamminkiiba furaaya
:Hadday Saaxil arkaanood kursigow oggolaato Timirtii la alluubee
:Isha looga dhammeeyiyo eerigii is daraan
:Idinkaa axdigii iyo aamminkiiba furaaya
:Ninka gaalka ag joogee Af-hayeen la yidhaahdo ninkaan wiil ka ilaashiyo
:Ilmaadeer ku laheyn waa la iibsanayaaye Uubta laysu qodaayo
:Haddaydaan naga eegin idinkaa axdigii iyo aamminkiiba furaaya
|}
== Cumar Xuseen (Ustareeliya) ==
Cumar Xuseen wuxuu noolaa horaantii qarnigii 20th , waxaanu ku magic dheeraa Cumer Ustareeliya. Gabayo geel ammaan ah oo lagu tiriyo inay ka mid yihiin kuwa ugu horeeya ee geel lagu ammaano ayuu leeyahay. Badi dadka Af Somaliga ku hadlaana aad u maqleen. Naanaystani waxay ku raacday goob arroos ah gabay uu ka tiriyey oo erayga Ustareeliya ku jiray ahaanna eray aanay badi Somalidu hore u maqal
{|
:Iglan iyo Shawaa dahabkayaga laga amaahdaaye
:Ustaraaliya noo jiraban adhaxda jiilaale<ref>http://www.hoygasuugaanta.com/Heebaan.html</ref>
|}
Gabay Cumar Ustareeliya uu geela u tiriyey ayaa waxa dheegtay nin ay ilmaadeer ahaayeen oo isaguna Hargeysa caan ku ahaa oo hanti iyo maqaaxi aad ugu caanbaxday maraqa karaaciinka lahaa. Ninkaas oo qudhiisu gabyaa ahaa waxaa la odhan jirey Ismaaciil Rusheeye, waxaanu gabaygiisa ku xayeysiinayaa maraqii karaaciinka ee lagu yiqiiney maqaaxidiisa.
Gabayga hore wuxuu Cumar yidhi isagoo geela u jeeda: 
{|
:Dhool caano laga soo lisay, oo yara dhanaanaday
:Marka aad dhadhamisaa jidhkaba, dhididku qooyaaye
:Nin dhadhamiyey wuu garanayaa, dhul ay qaboojaane
:Waxa dhaba habeenkaa ninkii, dhama galxoorkooda
:Qodxihii dhalaanimo ku galaa, kaaga soo dhiciye.
|}
Ismaaciil Rusheeyena isagoo u jeeda maraqii karaaciinka ee maqaaxidiisa wuxuu gabay ku yidhi:
{|
:Dhuuxaa karaaciinkiyo, dhirahaan qooshayo
:Nin dhadhamiyey wuu garanayaa, dhul ay qaboojaane
:Dhufashada malqacaddaa farxadi, kugu dhammaataaye
:Dhumuq markaad ka siisa jidhkaba, dhididku qooyaaye
:Waxa dhaba habeenkaa haddii, roodhi lagu dhuuqo
:Qushkii dhallaanimo kugu galaa, kaaga soo dhiciye.
|}
== Gabayadda Geela ==
Rag badan oo geela ammaantiisa ka gabyey ayuu Cumar ka mid ahaa, gabayaduu geela ku ammaanayna waxaa ka mida:
:Dhudaha gabay haddaan Maxamadoow dhuuxa ka abbaaro 
:Anigoo dhallaanaan xafiday dhihitinkiisii e 
:Inuu xarafku iga dheelliyaa waa dhegxumo weyn e 
:Adhi waa dhallaan iyo haween dhimaradiisii e 
:Dhaqaalaha haweenka iyo guryaha siima dhaafsana e 
:Dhudhunkay biyaha kula jirto iyo dhabarka weeyaan e 
:Ragga laxaha sii dhawrayoow dhaqasho waa geel e 
:Dhoor caano laga soo lisoo yara dhanaanaaday 
:Goortaad dhantaa baa jidhkaba dhididku qooyaa e 
:Dheeraad u raaca iyo bilay dhacarsataa Hawd e 
:Iyadoo dhammaan wada rintoo dhaaddan oo quruxsan 
:Iyadoo dhawaysoo candhiyo dhays la socon weyday 
:Dhabbaduu ku soo ururiyaa dhoobigii jiray e 
:Markay dhawr habeen soo dhaxday dhamal timaaddaa e 
:Habeenka waxaa laga dhiijaa dhay habeed badan e 
:Dhag salaaddu goortay tidhaa bay dhacanta jiidhaa e 
:Goortay dhagax malkada shiishiyo dheenta lagu tiirsho 
:Markay soo dhawaatay kalgacal Dhudi la yeedhaa e 
:Dhaqasho waxay ugu dhacaan kaalintay dhebi u xaadheen e 
:Dhaltida iyo ratiga baarqabka ah dhibidu suudhaysay 
:Heesteeda niman bow dhignaa dhooy la'aan jiray e 
:Sida nimanka dhaantada tumay ugu dhawaaqeen e 
:Markay dheregto ayaa meel burca ah Dhool la tu'iyaa e 
:Markaasaa dhulkuu joogi jiray lagu dhaqaajaa e 
:Waxa dhaba habeenkaa ninkii dhama galxoodkeeda 
:Ragga laxaha sii dhawrayoow dhaqasho waa geele 
:Halka dhuubka caws laga helay uga dhex oodaan e 
:Oo aad dhogorta qaalmaha xariir dheehan ku astayso 
:Markaasay xeryaha uga dhigaan dhinacsinkii Hawd e 
:Jiilaalku reeruu dhibay Dhool ku hoyataan e 
:Inkastood adduun badan dhaqdo dheemman iyo daaro 
:Dhaxal male nin Soomaaliyoon dhaqannin koorreey e 
:Dhoorwiiloow goortuu ratigu Dheeho dhabar joogo 
:Dhegta iyo tawaaddiyo xubnaha laysku wada dhaabay 
:Dhexda labada qaar noqotay iyo dhabarka soo xoodmay 
:Dhufashada rakaadday farxadi kugu dhammaataay e 
:Ammaantiisa kuumaan dhammayn kumana dheeraane 
:Dhaddigiisa lama iibiyeen lamana dhiibeen e 
:Waa dhagax nafloo heeyjaddaa dhigay Ilaahay e 
:Waa dhabarka seedaha ku yaal sidigta Dhaameel e 
:Ragga laxaha sii dhawrayoow dhaqasho waa geel e 
:Sida dhibicda shaydaanigay nagu dhawaaqaysay 
:Aniguba dhexdeed waxaan ku jiray Dheeho tacabkeed e 
:Abidkayba xarafkaan dhigaa dhaxalgal weeyaan e 
:Caawuu gadhkaygii dhafoo dhabannaday buuxshay 
:dhegaysta caawana tix waan dhaabadayn jiray e 
:Dhaldhalaalka iyo ciirtu waa dhuubka karameede
:Lo'da dhiiqda laga maalayiyo dhayda iyo xoorku 
:Mar hadday abaaruhu dhacaan dhimatay geesleeye 
:Dhibaatiyo adoo gaajo qaba dhaxanta jiilaalka 
:Nin dhadhamiyey wuu garanayaa dhul ay qaboojaan e 
:Ragga laxaha sii dhawrayoow dhaqasho waa geel e 
:Iyadoo dhinbiishii suudiyo dhilatay maygaagga 
:Oo farowga oofaha ku dhigay dhinacu goobaystay 
:Ayey jeelka kama dhawrsatee dhanaha xiistaaye 
:Dharaar bay carrada joogsataa oy dhegadka ruugtaa e 
:Ragga laxaha sii dhawrayoow dhaqasho waa geel e 
:Dhismaha naadhka iyo wiilashay laba u dhiibaane 
:Sidii faras dhambaal culus sida yey kala dhaqaaqdaa e 
:Markaasay dhegaystaan kuwii ceelka loo dhigaye 
:Ma dhursugo irmaankoo wax badan dhanaha moogaa e 
:Dhaqasho waxay u keenaan qotida dhaqayadeedii e 
:Dhallinyaro hormada loo dhigay oo timaha dhoobaystay 
:Dhufsashada hadhuubgaalladaa la isu dhiibaaye 
:Sida dhaan harraad loo qabay ugu dhaqaaqeen e 
:Xeryo guulkii loo dhigay dhag uga siiyaan e 
:Dhallaanimo qodxihii kugu mudnaa kaaga soo dhaca e 
:Waxay sii dhowaataba kolkay Idhamadii dhaafto 
:Iyadoy horraantii dhashoo dhiraha loo waabay 
:Ayaa dhool gu'oo soo onkoday dhibic ka hooraa e 
:Dhaldhalaal magaaliyo bariis ma laha dheecaan e 
:Markaasay karuur laga dhigtaan dhiilo baaliday e 
:Inkastood dhar wada suufa iyo dhag iyo laas qaaddo 
:Dhabbadii carraabaha markii nabar la sii dheelmo 
:Dhudhunkeeda laafyaha markuu dhan ula boodaayo 
:Dhudda kuruska beerkiyo kelyaha dhibidu gaashaysay 
:Dhegeysigu micida meel cidla' ah dheef u rabinaayo 
:Ragga laxaha sii dhawrayoow dhaqasho waa geel e 
:Dhaayaha geelu leeyahay haddaan dhool yar ka iftiinsho 
:Dhool lama muquunsheen haddii dhawr lagaa xidho e 
:Dhadhaab adag haddaanu ka bixin laguma dhaarteen e 
:Wax kaloo ku dhaafaba rag ways kaga dhaqaaqaa e 
:Dhugtankiyo rasaasti madfacu dhiraha laynaayay 
:Hadba dhuungalayntaan bunduqa kula dhawaanaayay 
:Dhoorwiil u yeedhyeedh nimaan dhaqanin waa caydh e<ref>http://www.somaliaonline.com/community/showthread.php/11905-Camelot!/page3</ref>
|}
Gabaygan Cumar Austeliye (Ilaahay ha u naxariistee) isagaa oo cadan gaadhay ayuu walaalkii Cabdilaahi Cawl u yeedhay oo uu ku yidhi geel ayaan inoo iibinayaa. Cumarna waxa la sheegay in uu geela u jeclaa si yaable ama si qayra caadi ah oo wax uu Geelu ula siman yahay aanay adduunyada jirin. Markii uu Cumar ka soo noqday Cadan ayuu Cabdilaahi ku yidhi"Geela inaga daayo walaal aynu gaadhi iibsano". Cumar oo aan gaadhi iyo diyaarad midna doonayn ayaa tixdan soo socota halkaa ka tiriyay.
{|
|
:Sabanadanba waa taan ka tagay sa iyo wowgii 
:Xalay uun baa saqdii dhexe hurdada siidhi lay tumay 
:Adduunyadu ninbay saacida saa'irtaa bari 
:Sinti adag haddaanu ka dhaqan siinad iyo xoolo 
:Salaantiyo bariidadan cadmeed soorta iyo qaadka 
:Sariiraha furshaantiyo cudbiga laysu kaa saaray 
:Somali aradkeedu waa siigo iyo qiiq 
:Ana waan sahraday waxaan miyiga siinad ku lahayn 
:Saqda dhexe haddii lagu lalabu socotadii geedi 
:Aqalada sintoodii haddii sibirta loo laabo 
:Heeryada haddii lagu sawiro suunka iyo bayda 
:Waa wuxuu Ilaahay sandahay si aad u eegtaaba 
:surradii ubada teesan iyo saabka iyo haanta 
:Siqiirkii dhalaankana guray uga sameeyaan 
:Salinkiyo waxa lagu caawiyaa suuradaha adag 
:Dadka oo surmiyay bay furaan sool abaar badan 
:Adduun lama sinoo geelu waa siinad gooniya 
:Sooyaanka xaajada haddii odayo loo saaro 
:Sidka dhalay marcurad suura iyo sagal_madow qaalin 
:Sodon na haysku dhimatee haddii ugub la soo saaro 
:Seedi iyo abti iyo walaal iyo nin iyo saaxiibki 
: Suuq joog magaaliyo dilaal sogobti mooyaane 
|
:Waa taan ka saahiday tan iyo sabanki dayreed 
:Sifaheeda maqal waa tixdaan saxayay waayahan 
:Sanado iyo gu'yaal dhawra bay sare u qaadaa 
:Markaasay sidii la arki jiray sibiq ku dhaaftaa 
:Sanduuqyada camirin aaladaa kuu sudhsudhan bayjka 
:Sidaa aabaheen kuma anu dhaqan siica iyo laan 
:Salka kama fadhiyo nimaan dhamayn suluxii heemaar 
:Ku saranseeray roobkoo ku simay sud iyo gaaroodi 
:Koromada sagaal jiray haddii keeno lagu saydho 
:Qarqarsiga haddii lagu sakibo sayn caddaha dhaartay 
:Samay markaad tidhaahduu adhxaha sare u qaadaa 
:Sideed loola iyo tiirki iyo saamihii adari 
:Intaasa la wada saarayaa saa'id weheshaa 
:Goortii suryada loo furuu sare u boodaa 
:Meeshiyo salaada iyo hadhka ayuu socod u jeedaa 
:oo waliba seetada xigga ah lay su saaraa 
:Rag sardamay sokeeye is dilay oo sabada mayd yaalo 
:Sargad dheer haddii lala dhex galo seenyo xeradeeda 
:Sideed awrka lagu dhaamiyee sagal baruuroobay 
:Sulux iyo ammaan baa gacmaha laysu saaraa 
:Kol haddaan raggii kala suntaday wax iska siinaynin 
:Si kaloon ku taaba ma jiro suluxi heemaal<ref>http://www.hoygasuugaanta.com/Geela4.htm</ref>
|}

== Suugaantii Kale ee Cumar ==
Cumar Xuseen Austraali iyo Heebaan oo Ciise Muuse ah waxaa dhex maray xurguf Suugaameed oo aan wax badani naga soo gaadhin
Labadan oday waxa dhex maray gabayo faan ah oo aannu beyd-beyd ka hayno. Waxa gabayadu ku saabsan yihiin Milkiga magaalada Berbera oo qoloba gaar u sheeganayso. Ciise Muuse intaanay la wareegin Berbera waxa uga horreeyey Reer Axmed Nuux oo dhawr qarni cashuurta ka qaadan jirey dekedda. Is maandhaafku halkaasuu ka yimi oo ninna wuxuu garanayaa Sacad Muuse (Ciyaal Yoonis & Ciyaab Axmed) oo magaalada haysta Heebaanna magaalada Annagaa haysanna oo leh buu ku doodayaa.
Heebaan oo waxoogaaga Nuux Ismaaciil ee ku sii hadhay Berbera u digaya ayaa yidhi:
{|
:Sitiinkiinan soo hadhay intaan sahayda loo miisin
:Ee laydin saafurin ka hadha Saaxil murankeeda.
|}
Cumarna oo yaabban baa ku soo jawaabay
{|
:Haddii Ciise Muuseba Berbera caawa iga yeeshay
:iyaba waa cashiga aakhir seben camalladiisiiye
|}
Mar kalena waa kii isla Cumar Xuseen lahaa:
{|
:Waxad sulubki Heebaan tidhaa saacaddaad aragto
:Weliba waa sideed goor intaad nagu sinbaadheene
:Hub samayso maantaan la bixay sumuci gaabnaaye
|}
Heebaan baa isna ku soo jawaabaya
{|
:Waagii saraayuu dhacee suurta la afuufay
:Eed surinka tuulada fadhidey saamigaa dhace
:Waanigii senteri kuu ahaa soogan garabkaaga.
Cumarna erayadaasuu goldaloolo ka helayoo yidhi " Haddaad Senteri ii ahayd oo aad madaxnimo ii qirtay maxaynu ku murmaynaa!"


:Haddii aad senteri ii ahayd soogan garabkayga
:Suldaankaaga lama caasiyiyo Suudi-daarrada'e<ref>http://www.hoygasuugaanta.com/Heebaan.html</ref>
{|
:Haddii aad senteri ii ahayd soogan garabkayga
:Suldaankaaga lama caasiyiyo Suudi-daarrada'e<ref>http://www.hoygasuugaanta.com/Heebaan.html</ref>
|}
Cumar mar kale isagoo argay gabadh uu quruxdeeda u bogay waa kii lahaa:
{|
:Qureeshkeeda Faadumo haddaan qaar ka mid ah sheego
:Tallaabada qallooc uma dhigtee way qotomisaaye
:Qalbigaa ku faaraxa markay qaaddo laafyaha'e
:Allaw hayga soo qaban intaan Qalanjo gaadhaayo
|}
Tixahan aan wada dhammayn waxay ka mid ahaayeen gabayo dhawr ah oo ay is dhaafsadeen abwaanadii waaweynaa ee Cabdi Gahayr iyo Xasan Tarabbi oo Ciidagale ahaa iyo Cumar Australia oo Sacad Muuse u dhashay. Waxa bilaabay gabayadan silsiladda ah Cabdi Gahayr oo hunguri ka galay geel ay leeyihiin beel Sacad Muusa ah oo Hadhiye Cismaana oo ka soo xagaa baxay xeebta soona dagay banka Qool-Caday. wuxuu ku yidhi Cabdi Gahayr:<ref>http://www.hoygasuugaanta.com/Gahayr1.htm</ref>
{|
|
:Sidii aar hilbii laga kacshay oon weli hamuun goynin 
:Haab haabashaan ahay waxaaan heli se mooyaane 
:Hawl laawahaasaan arkaye ma hunguroodeene 
:Iyadoo haleeliyo hor weyn wada hillaacaysa 
:Habar.yoonis iyo ciidagale labada haamoodba 
|
:Waayadan higgaa igu go,doo waan hamaansadaye 
:Geelaa hudheelluhu watee Hadhiye maalaayo 
:Iyadoo hirkaa iyo hirkaa halab ka reemaysa 
:Hayb yeelataba xerada waan ku hubsan dooneeye 
:Halkanay ka dhawdee tolkay wey hagranayaane
|}
Waxa gabaygaas oo dhammayn ka jawaabay Cumar Xuseen oo marshay tix aan ka hayno:<ref>http://www.hoygasuugaanta.com/Gahayr1.htm</ref>
{|
|
:Geelaa horaadada fidshay ee hadhiye maalaayo 
:Halyeeygii ducaaliyo xirsaa ugu hanweynaaye 
:Abidkiinba kuma hiil baxdaan halaca maadhiine 
:Hawhawda iyo faanku waa himiladiiniiye 
:Hitlarbaad ismoodaan markaad halaha maashaane
:Halba aniga oo nin u dilay oo habelna dheeraaday 
|
:Habaryoonis iyo ciidagale labada haamoodba 
:Hadhgalaybaa laga diray heeshigaa dhalaye 
:Huwanbaan ogaa oo dagaal kuma hagaagtaane 
:Anna hawlle iigama duwana hurinta Daa'uude 
:Abtiyaal wax aydaan helayn ha isku hiifina'e 
:Waa taad habeenkoo madow danood soo hitiqiseene
|}
Xasan Tarabi oo isagu dareensanaa xilliga adag ee lagu jiro ayaa Cabdi gabay canaan ah uugu jawaabay:<ref>http://www.hoygasuugaanta.com/Gahayr1.htm</ref>
{|
|
:Cabdiyow waxaad heli kartaa la hungureeyaaye 
:Hanti kaa yaraataad is tidhi buuxso haamaha'e 
:Kol haddii horruun loo dhufsado waa hogaan go'aye 
:Hadimaa tolkaa kugu qabaa taadu waa hadure
:Isagoo hamuun qaba hadduu hamaga neef saaro 
:Haluu dilay hangool lagu dhuftuu kaga hagaaye 
:Awal toban gubaa la hayayuu halakadaysnaaye 
:Ka hagaafe daarii hindigee maalku hoos yiile 
:Habar yoonis iyo ciidangale laguma hawshoone 
:Dayuuradahan hawd meerayaan ku habranayaaye 
:Hama dheeridaa meel kalaa la hindisaayaaye
|
:Adigoon waxbaba haybsan baad hurisay duulaane 
:Talose waxay hagaagtaa markii la hojiyaa wiige 
:Nimaan u hubsani haadaan ka duul oo hubanti weeyaane 
:Heeraha libaaxuba hadduu hilib u gaajoodo
:Muska ku hakan maayee hadday oodu hanan weydo 
:Cirkaadse haabanaysaa adoon hadal la gaadhayne
:Reer nuux wuxuu haysan jiray helina soo waaye 
:Hoobaanta saadadii lahayd hebelo loo diiye 
:Hubka tiirsha uun baa la yidhi Herer ragii yiile 
:Haleeladan irmaan reer mataan kama hugoobeene 
:
|}
Xasan Tarabi wuxuu ka xanaaqay gabaygii Cumar Ustereeliya tiriyey, kolkaasuu kanna u soo tiriyey
{|
:Carada iyo cerbaha shiisha iyo Dhamal calooshiisa. 
:Cudbi koriye ceeriga Burraho cadayga Laasdhuure. 
:Cadaadley carfigaa Tuuyo iyo culayga Maygaagta 
:Casaha Sheekh caleenti Burco iyo cogalka Oodweyne. 
:Caglishiriye Ceeg iyo Togdheer harada Ceegaagta
:Gaaroodi labadiisa cidhif Ciinle iyo Tuurta
:Ceelkaa Hargaysa iyo Togaan cidii ka guuraynin 
:udubkaa cidhiidhiga u degey ma cidkalaad mooday 
:saw cududda Habar Yoonis iyo Ciidagale maaha
:Cafaw nooma galin reer Subeer waagi lays cunaye 
:Colaad iyo markii Geydh la dilay ciil la degi waaye
:Cadawgaanu kaga deyranahay Curubta Reer Shiikhe
:Caynkaa hadaanaan ahayn laysma caasiyo'e
:Halka iyo caws guduudkii Jigjiga lagama ceesheene 
:Kolka beesha Cayn loo raraa Cadan u yaacdaane 
:Cidlaa kaga tagtaan reerahoon cir u irmaanayne 
:Horweyntiinan caydigu wadaa ma cayilaadeene 
:Cayuuntiina waxa boobi laa Caliyo Haaruune 
:Carandhiriye reer Fiqi Cigaal kuma ciseeyeene
:Cishaddii dhaweytona raggii caawiyaad tahaye
:Caynkaana waan kugu ogahay ee calale yeelkaaga
:Cirroolaha gaboobaa nin ragi ka cilmi qaataaye
:Calisalaan Cabdiyo Daahir Magan Carab la sheekayso
:Cishaddii la gubay qayradii cobosha yaa laayey
:Caarshiyo raggay Dawladii ciir ka qubi weydey 
:Anagaa ka sii ciidan badan cidi ma kaa yeeli
:Waraabaa ciyaayee ka soo carara aaboooyin
:Caruurtaa sidaa lagu sabaa ka caqli weyn uunku
:Cabdallahan yaryari xoolahay celin yaqaaniine
:Casar weerar iyo mayagaa caydh is garanaaya
:Cabbaniyo Makaahiil miyaa cid iska riixaaya
:Ma Cismaannadaa kula batay iyo Caliyo reer looge
:Cusbadii Jaboutiyo kuwii cawda guranaayey
:Dadku waa is wada caayayaa ee Cumar ma noo faanay
:Ma cuwaaflahaan qarinayuu caawa ii tiriyey<ref>http://www.hoygasuugaanta.com/Gahayr1.htm</ref>
|}
Gabaygan ayuu Cumar ka mid ahaa raggii ka jawaabay, kiisa waa kan:
{|
:Abidkiinba wadaad qaawiyaa, qayd idiin lula e 
:Qadaadweynta reer Sacad hadaan, qabarka gadhsiiyo 
:Qolmadoobe iyo Cayn hadduu, qiiqu kor u duullo 
:Qudhoon kaa jaro iyo naftood, qariso mooyaane 
:Qaaxada ninweyn oo dhurwaa, qodayo mooyaane 
:Qolqolada nin joogoon abtow, qarinno mooyaane 
:Qareen iyo xigaalkaynu nahay, ood qirato mooyaane 
:Qowsaarro tobana oo hilibaha, qalaya mooyaane 
:Qoraxay Ogaadeen haddaan, laga qareen raacin 
:Haddaan nabada waad quudhsatee, qaalin lagu doonin 
:Qosolkiyo haddaan Tarabiyow quruxdu beenoobin<ref>http://www.hoygasuugaanta.com/Australi1.htm</ref>
|}

== Sheekooyinka Reer Almis ==

Sida la weriyey Faadumo Wacays Faarax oo ahayd gabadh qurux lagu
majeertey; waxay ka dhalatay Reer Caynaanshe (Habar Yoonis), waxayna
ooridiisa ahayd oo ay u dhaxday Maxamed Jaamac Caymar oo Xasan
Maxamed ah (Ciise-Muuse). Muddo bilo ah markii ay guri laheyd ayaa
waxa xoog ku kaxaystey nin la odhan jirey Guun oo Reer Axmed Nuux ah
(Sacad Muuse), oo ay Faadumo ilma-abti ahaayeen, Guun wuxuu Faadumo
ka kaxaystey Banka Aroori ee Burco kanbalkeeda ah. Wuxuu ku qaatay faras
dheereeya, waxaanu la tegey Bulaxaar. Dabadeedna wuu gabyey. Wuxuuna
yidhi:
{|
:Xasan Maxamed xoog iyo laf iyo ma’u xiniin sheegtey
:Xaf-ma siiyey Faadumo intaan Xamar u heenseeyey
:Xiniinyaha ma jaray tuugaggii xabagta miisaayey
|}
Gug baa laysku yidhi; afkaa gacanta la saaray; hibashaa la giirtey; ninkii
gabadha laga dhacay iyo beeshoodiiba cadhay go’een, waxayna la ahaatay
in karaamadoodii iyo dhegtoodiiba dhulka lagu dhuftay. Guddi baa la
saaray; waxaana la go’aamiyey in ergo loo diro nimankii gabadha qaadey.
Guun oo aroos ah ayey ergadii u tagtey, garawshiiyose ma bixine gawdh
iyo af-lagaado ayuu ku jawaabay. Markii ergadii fara-madhnaan la soo
noqotey, guluf baa la abaabuley; waxaana ciidanka abbaanduule u ahaa
Cali Jaamac Haabiil. Waa kii lahaa, markii uu ciidanka uruursanayey, isagoo
u gooddiyaaya nimankii Faadumo dhacay:
{|
:Goodiyo abeesaan sidaa garanse maysaane
:Guddidiin xumaataye sun baa gawska dhigateene
:Gunse waxa ah keenney ilmadu gobo’ tidhaahdaaye
|}
Qal-qaaladii ciidan markii ay dhammaatey, guuto cago-madow ah ayaa la
soo dareeriyey; galbeed iyo Buula-Xaar ayaa afka la soo saarey. Dhexda intii
lagu sii jirey gabayo badan ayuu Cali Jaamac Haabiil tiriyey; waxaana ka
mid ahaa geeraarkan uu faraskiisa u tiriyey oo dhawrkan tuduc laga hayo:
{|
:Haddaanan dhebi qaadhey
:Dhag intaan kugu siiyo
:Dhuunta kaaga aroorin
:Haddaanan bir la dhaabey
:Afka kuugu dhammeynoo
:Dhareer kaa tifiq leynin
:Dhabbo geel ka carraabay
:Haddaan Siig dhitinaayiyo
:Lagu moodin dhurwaa
|}
Duhur dabadii ayaa weerar qabax laysku siiyey. Cali Jaamac wuxuu faraskiisii
jiidhsiiyey gurigey Faadumo ku jirtey. Markii uu gurigii dumiyeyna Faadumo
ayuu cududda ku dhegey, waanu soo fan-gashadey (faraskiisii ayuu xagga
dambe soo saarey).
Dabadeedna wuxuu ku tiraabay:
{|
:Is wadhaan-wadhkii Faadumoy wadhi ma kaa raacdey
|}
Maalintaa ayey la baxdey Faadumo Wadhi oo beryihii dambe lagu naaneysi
jirey.
Ciidankii markii ay Faadumo gacantooda gashey wey ka jeedladeen
waxaaney tageen magaalada Berbera; oo Reer Axmed Nuux aad u joogey.
Dhoola-tus iyo is-muujin ka dib, Cali oo Faadumo sitaa faraskii ka soo
degey, oo ka hor geeraarey nimankii, wuxuuna yidhi:
{|
:Cali-raan isha day
:Guuna oohinta day
:Ildab hiimada day
:Ud-uduufka bahdoodiyo
:Idilkii Axmed Nuuxna
:Aqoon gaabnida day
:Eebadaan sitiyo
:Xamarna aabiga day<ref>http://www.progressio.org.uk/sites/default/files/War-and-peace.pdf</ref>
|}
== Sheekadii Wacays ==
Wacays Xirsi oo u dhashay reerkan Axmed Nuux ay alaab uu Berbera ka iibsado Awr ku qaadi jiray una iibgeyn jiray Caro Ogaadeen isagoo abbaan uu u ahaa nin degaankaas ahi. Sida ku cad buugga la magacbaxay Gabayadda Somalidda (Somali Poetry) ee ay afka Ingiriisiga ku qoreen labadan oday: I. W. Lewis & B. W. Adrzejewski ayaa s anadkii 1880, mid ka mida safaraddii Wacays uu dhacay alaabtii nin la odhan jiray Mataan Xuseen oo u dhashay jilib ay col ahaayeen Abbaankii Wacays. Halkaasna seddexdaa oday ayaa gabayo dhawr ah isku weydaarsadey. Sayid Maxamed Cabdalle Xasan isagoo ceeb uga dhigaaya dhacdadaas reerkan waa kii yidhi tuducyaddan hoos ku qoran markuu u jawaab celinaayey Cali Jamac Habil oo gabay ku dhaleeceeyey: <ref>http://farshaxan.com/Suugaan/cadceed_soo_baxday.pdf</ref>
{|
|
:Axmad Nuuxa nirig haaruf badan, kabadh u heeryeeyey 
:Ee hilinka meeshiyo Hiraab, habaqluhuu qaaday 
:Iyana heer inay leeyihiin, hubantiday weeye 
|
|}

== References ==
<references />

[[Category:Suugaanta]]
