'''Suugaanta Reer Almis''' waa suugaamo ay qoreen dadka reer Almis waxaa ugu caansan suugaanta [[Axmed Nuux Ismacil]].Magaca  Almis ayaa ah [[Buur]] ku taal waqooyiga magaaladda [[Hargeysa]], waana goob uu waqtigiisa in badan ku qaatay Axmed Nuux Ismacil oo ah jilib ka mida Sacad Muse, Habar Awal, Isaaq, inta bandanna loo yaqaan Reer Axmed. Taariikh fac weyn oo suugaan leh ayuu Axmed Nuux iyo tafiirtiisu ku leeyihiin Somaliland gaar ahaan magaaladda Berbera ilaa buurtan Almis.  
==Cumar Xuseen (Ustareeliya)==
Cumar Xuseen wuxuu noolaa horaantii qarnigii 20th , waxaanu ku magic dheeraa Cumer Ustareeliya. Gabayo geel ammaan ah oo lagu tiriyo inay ka mid yihiin kuwa ugu horeeya ee geel lagu ammaano ayuu leeyahay. Badi dadka Af Somaliga ku hadlaana aad u maqleen. Naanaystani waxay ku raacday goob arroos ah gabay uu ka tiriyey oo erayga Ustareeliya ku jiray ahaanna eray aanay badi Somalidu hore u maqal:
Iglan iyo Shawaa dahabkayaga laga amaahdaaye
Ustaraaliya noo jiraban adhaxda jiilaale<ref>http://www.hoygasuugaanta.com/Heebaan.html</ref>
==Gabayadda Geela==
{|
:Dhudaha gabay haddaan Maxamadoow dhuuxa ka abbaaro
:Abidkayba xarafkaan dhigaa dhaxalgal weeyaan e
:Anigoo dhallaanaan xafiday dhihitinkiisii e
:Caawuu gadhkaygii dhafoo dhabannaday buuxshay
:Inuu xarafku iga dheelliyaa waa dhegxumo weyn e
:dhegaysta caawana tix waan dhaabadayn jiray e
:Adhi waa dhallaan iyo haween dhimaradiisii e
:Dhaldhalaalka iyo ciirtu waa dhuubka karameede
:Dhaqaalaha haweenka iyo guryaha siima dhaafsana e
:Lo'da dhiiqda laga maalayiyo dhayda iyo xoorku
:Dhudhunkay biyaha kula jirto iyo dhabarka weeyaan e
:Mar hadday abaaruhu dhacaan dhimatay geesleeye
:Ragga laxaha sii dhawrayoow dhaqasho waa geel e
:Dhibaatiyo adoo gaajo qaba dhaxanta jiilaalka
:Dhoor caano laga soo lisoo yara dhanaanaaday
:Nin dhadhamiyey wuu garanayaa dhul ay qaboojaan e
:Goortaad dhantaa baa jidhkaba dhididku qooyaa e
:Ragga laxaha sii dhawrayoow dhaqasho waa geel e
:Dheeraad u raaca iyo bilay dhacarsataa Hawd e
:Iyadoo dhinbiishii suudiyo dhilatay maygaagga
:Iyadoo dhammaan wada rintoo dhaaddan oo quruxsan
:Oo farowga oofaha ku dhigay dhinacu goobaystay
:Iyadoo dhawaysoo candhiyo dhays la socon weyday
:Ayey jeelka kama dhawrsatee dhanaha xiistaaye
:Dhabbaduu ku soo ururiyaa dhoobigii jiray e
:Markay dhawr habeen soo dhaxday dhamal timaaddaa e
:Dharaar bay carrada joogsataa oy dhegadka ruugtaa e
:Habeenka waxaa laga dhiijaa dhay habeed badan e
:Ragga laxaha sii dhawrayoow dhaqasho waa geel e
:Dhag salaaddu goortay tidhaa bay dhacanta jiidhaa e
:Dhismaha naadhka iyo wiilashay laba u dhiibaane
:Goortay dhagax malkada shiishiyo dheenta lagu tiirsho
:Sidii faras dhambaal culus sida yey kala dhaqaaqdaa e
:Markay soo dhawaatay kalgacal Dhudi la yeedhaa e
:Markaasay dhegaystaan kuwii ceelka loo dhigaye
:Dhaqasho waxay ugu dhacaan kaalintay dhebi u xaadheen e
:Ma dhursugo irmaankoo wax badan dhanaha moogaa e
:Dhaltida iyo ratiga baarqabka ah dhibidu suudhaysay
:Dhaqasho waxay u keenaan qotida dhaqayadeedii e
:Heesteeda niman bow dhignaa dhooy la'aan jiray e
:Dhallinyaro hormada loo dhigay oo timaha dhoobaystay
:Sida nimanka dhaantada tumay ugu dhawaaqeen e
:Dhufsashada hadhuubgaalladaa la isu dhiibaaye
:Markay dheregto ayaa meel burca ah Dhool la tu'iyaa e
:Sida dhaan harraad loo qabay ugu dhaqaaqeen e
:Markaasaa dhulkuu joogi jiray lagu dhaqaajaa e
:Xeryo guulkii loo dhigay dhag uga siiyaan e
:Waxa dhaba habeenkaa ninkii dhama galxoodkeeda
:Dhallaanimo qodxihii kugu mudnaa kaaga soo dhaca e
:Ragga laxaha sii dhawrayoow dhaqasho waa geele
:Waxay sii dhowaataba kolkay Idhamadii dhaafto
:Halka dhuubka caws laga helay uga dhex oodaan e
:Iyadoy horraantii dhashoo dhiraha loo waabay
:Oo aad dhogorta qaalmaha xariir dheehan ku astayso
:Ayaa dhool gu'oo soo onkoday dhibic ka hooraa e
:Markaasay xeryaha uga dhigaan dhinacsinkii Hawd e
:Dhaldhalaal magaaliyo bariis ma laha dheecaan e
:Jiilaalku reeruu dhibay Dhool ku hoyataan e
:Markaasay karuur laga dhigtaan dhiilo baaliday e
:Inkastood adduun badan dhaqdo dheemman iyo daaro
:Inkastood dhar wada suufa iyo dhag iyo laas qaaddo
:Dhaxal male nin Soomaaliyoon dhaqannin koorreey e
:Dhabbadii carraabaha markii nabar la sii dheelmo
:Dhoorwiiloow goortuu ratigu Dheeho dhabar joogo
:Dhudhunkeeda laafyaha markuu dhan ula boodaayo
:Dhegta iyo tawaaddiyo xubnaha laysku wada dhaabay
:Dhudda kuruska beerkiyo kelyaha dhibidu gaashaysay
:Dhexda labada qaar noqotay iyo dhabarka soo xoodmay
:Dhegeysigu micida meel cidla' ah dheef u rabinaayo
:Dhufashada rakaadday farxadi kugu dhammaataay e
:Ragga laxaha sii dhawrayoow dhaqasho waa geel e
:Ammaantiisa kuumaan dhammayn kumana dheeraane
:Dhaayaha geelu leeyahay haddaan dhool yar ka iftiinsho
:Dhaddigiisa lama iibiyeen lamana dhiibeen e
:Dhool lama muquunsheen haddii dhawr lagaa xidho e
:Waa dhagax nafloo heeyjaddaa dhigay Ilaahay e
:Dhadhaab adag haddaanu ka bixin laguma dhaarteen e
:Waa dhabarka seedaha ku yaal sidigta Dhaameel e
:Wax kaloo ku dhaafaba rag ways kaga dhaqaaqaa e
:Ragga laxaha sii dhawrayoow dhaqasho waa geel e
:Dhugtankiyo rasaasti madfacu dhiraha laynaayay
:Sida dhibicda shaydaanigay nagu dhawaaqaysay
:Hadba dhuungalayntaan bunduqa kula dhawaanaayay
:Aniguba dhexdeed waxaan ku jiray Dheeho tacabkeed e
:Dhoorwiil u yeedhyeedh nimaan dhaqanin waa caydh e<ref>http://www.somaliaonline.com/community/showthread.php/11905-Camelot!/page3</ref>
|}
Gabaygan Cumar Austeliye (Ilaahay ha u naxariistee) isagaa oo cadan gaadhay ayuu walaalkii Cabdilaahi Cawl u yeedhay oo uu ku yidhi geel ayaan inoo iibinayaa. Cumarna waxa la sheegay in uu geela u jeclaa si yaable ama si qayra caadi ah oo wax uu Geelu ula siman yahay aanay adduunyada jirin. Markii uu Cumar ka soo noqday Cadan ayuu Cabdilaahi ku yidhi"Geela inaga daayo walaal aynu gaadhi iibsano". Cumar oo aan gaadhi iyo diyaarad midna doonayn ayaa tixdan soo socota halkaa ka tiriyay.
{|
:Sabanadanba waa taan ka tagay sa iyo wowgii
:Waa taan ka saahiday tan iyo sabanki dayreed
:Xalay uun baa saqdii dhexe hurdada siidhi lay tumay
:Sifaheeda maqal waa tixdaan saxayay waayahan
:Adduunyadu ninbay saacida saa'irtaa bari
:Sanado iyo gu'yaal dhawra bay sare u qaadaa
:Sinti adag haddaanu ka dhaqan siinad iyo xoolo
:Markaasay sidii la arki jiray sibiq ku dhaaftaa
:Salaantiyo bariidadan cadmeed soorta iyo qaadka
:Sanduuqyada camirin aaladaa kuu sudhsudhan bayjka
:Sariiraha furshaantiyo cudbiga laysu kaa saaray
:Sidaa aabaheen kuma anu dhaqan siica iyo laan
:Somali aradkeedu waa siigo iyo qiiq
:Salka kama fadhiyo nimaan dhamayn suluxii heemaar
:Ana waan sahraday waxaan miyiga siinad ku lahayn
:Ku saranseeray roobkoo ku simay sud iyo gaaroodi
:Saqda dhexe haddii lagu lalabu socotadii geedi
:Koromada sagaal jiray haddii keeno lagu saydho
:Aqalada sintoodii haddii sibirta loo laabo
:Qarqarsiga haddii lagu sakibo sayn caddaha dhaartay
:Heeryada haddii lagu sawiro suunka iyo bayda
:Samay markaad tidhaahduu adhxaha sare u qaadaa
:Waa wuxuu Ilaahay sandahay si aad u eegtaaba
:Sideed loola iyo tiirki iyo saamihii adari
:surradii ubada teesan iyo saabka iyo haanta
:Intaasa la wada saarayaa saa'id weheshaa
:Siqiirkii dhalaankana guray uga sameeyaan
:Goortii suryada loo furuu sare u boodaa
:Salinkiyo waxa lagu caawiyaa suuradaha adag
:Meeshiyo salaada iyo hadhka ayuu socod u jeedaa
:Dadka oo surmiyay bay furaan sool abaar badan 
:oo waliba seetada xigga ah lay su saaraa
:Adduun lama sinoo geelu waa siinad gooniya
:Rag sardamay sokeeye is dilay oo sabada mayd yaalo
:Sooyaanka xaajada haddii odayo loo saaro
:Sargad dheer haddii lala dhex galo seenyo xeradeeda
:Sidka dhalay marcurad suura iyo sagal_madow qaalin
:Sideed awrka lagu dhaamiyee sagal baruuroobay
:Sodon na haysku dhimatee haddii ugub la soo saaro
:Sulux iyo ammaan baa gacmaha laysu saaraa
:Seedi iyo abti iyo walaal iyo nin iyo saaxiibki
:Kol haddaan raggii kala suntaday wax iska siinaynin
:Suuq joog magaaliyo dilaal sogobti mooyaane
:Si kaloon ku taaba ma jiro suluxi heemaal<ref>http://www.hoygasuugaanta.com/Geela4.htm</ref>
|}
==Suugaantii Kale ee Cumar==
Cumar Xuseen Austraali iyo Heebaan oo Ciise Muuse ah waxaa dhex maray xurguf Suugaameed oo aan wax badani naga soo gaadhin
Labadan oday waxa dhex maray gabayo faan ah oo aannu beyd-beyd ka hayno. Waxa gabayadu ku saabsan yihiin Milkiga magaalada Berbera oo qoloba gaar u sheeganayso. Ciise Muuse intaanay la wareegin Berbera waxa uga horreeyey Reer Axmed Nuux oo dhawr qarni cashuurta ka qaadan jirey dekedda. Is maandhaafku halkaasuu ka yimi oo ninna wuxuu garanayaa Sacad Muuse (Ciyaal Yoonis & Ciyaab Axmed) oo magaalada haysta Heebaanna magaalada Annagaa haysanna oo leh buu ku doodayaa.
Heebaan oo waxoogaaga Nuux Ismaaciil ee ku sii hadhay Berbera u digaya ayaa yidhi:
{|
:Sitiinkiinan soo hadhay intaan sahayda loo miisin
:Ee laydin saafurin ka hadha Saaxil murankeeda.
|}
Cumarna oo yaabban baa ku soo jawaabay
{|
:Haddii Ciise Muuseba Berbera caawa iga yeeshay
:iyaba waa cashiga aakhir seben camalladiisiiye
|}
Mar kalena waa kii isla Cumar Xuseen lahaa:
{|
:Waxad sulubki Heebaan tidhaa saacaddaad aragto
:Weliba waa sideed goor intaad nagu sinbaadheene
:Hub samayso maantaan la bixay sumuci gaabnaaye
|}
Heebaan baa isna ku soo jawaabaya
{|
:Waagii saraayuu dhacee suurta la afuufay
:Eed surinka tuulada fadhidey saamigaa dhace
:Waanigii senteri kuu ahaa soogan garabkaaga.
Cumarna erayadaasuu goldaloolo ka helayoo yidhi " Haddaad Senteri ii ahayd oo aad madaxnimo ii qirtay maxaynu ku murmaynaa!"
{|
:Haddii aad senteri ii ahayd soogan garabkayga
:Suldaankaaga lama caasiyiyo Suudi-daarrada'e<ref>http://www.hoygasuugaanta.com/Heebaan.html</ref>
|}
Cumar mar kale isagoo argay gabadh uu quruxdeeda u bogay waa kii lahaa:
{|
:Qureeshkeeda Faadumo haddaan qaar ka mid ah sheego
:Tallaabada qallooc uma dhigtee way qotomisaaye
:Qalbigaa ku faaraxa markay qaaddo laafyaha'e
:Allaw hayga soo qaban intaan Qalanjo gaadhaayo
|}
Tixahan aan wada dhammayn waxay ka mid ahaayeen gabayo dhawr ah oo ay is dhaafsadeen abwaanadii waaweynaa ee Cabdi Gahayr iyo Xasan Tarabbi oo Ciidagale ahaa iyo Cumar Australia oo Sacad Muuse u dhashay. Waxa bilaabay gabayadan silsiladda ah Cabdi Gahayr oo hunguri ka galay geel ay leeyihiin beel Sacad Muusa ah oo Hadhiye Cismaana oo ka soo xagaa baxay xeebta  soona dagay banka Qool-Caday. wuxuu ku yidhi Cabdi Gahayr:
{|
:Sidii aar hilbii laga kacshay oon weli hamuun goynin
:Waayadan higgaa igu go,doo waan hamaansadaye
:Haab haabashaan ahay waxaaan heli se mooyaane
:Geelaa hudheelluhu watee Hadhiye maalaayo
:Hawl laawahaasaan arkaye ma hunguroodeene
:Iyadoo hirkaa iyo hirkaa halab ka reemaysa
:Iyadoo haleeliyo hor weyn wada hillaacaysa
:Hayb yeelataba xerada waan ku hubsan dooneeye
:Habar.yoonis iyo ciidagale labada haamoodba
:Halkanay ka dhawdee tolkay wey hagranayaane<ref>http://www.hoygasuugaanta.com/Gahayr1.htm</ref>
|}
Waxa gabaygaas oo dhammayn ka jawaabay Cumar Xuseen oo marshay tix aan ka hayno;
{|
:Geelaa horaadada fidshay ee hadhiye maalaayo 
:Habaryoonis iyo ciidagale labada haamoodba 
:Halyeeygii ducaaliyo xirsaa ugu hanweynaaye 
:Hadhgalaybaa laga diray heeshigaa dhalaye 
:Abidkiinba kuma hiil baxdaan halaca maadhiine 
:Huwanbaan ogaa oo dagaal kuma hagaagtaane 
:Hawhawda iyo faanku waa himiladiiniiye 
:Anna hawlle iigama duwana hurinta Daa'uude 
:Hitlarbaad ismoodaan markaad halaha maashaane
:Abtiyaal wax aydaan helayn ha isku hiifina'e 
:Halba aniga oo nin u dilay oo habelna dheeraaday 
:Waydinkoo habeenkoo madow danood soo hitiqiseene<ref>http://www.hoygasuugaanta.com/Gahayr1.htm</ref>
|}
Xasan Tarabi oo isagu dareensanaa xilliga ayaa Cabdi gabay canaan ah uugu jawaabay.
{|
:Cabdiyow waxaad heli kartaa la hungureeyaaye 
:Adigoon waxbaba haybsan baad hurisay duulaane 
:Hanti kaa yaraataad is tidhi buuxso haamaha'e 
:Talose waxay hagaagtaa markii la hojiyaa wiige 
:Kol haddii horruun loo dhufsado waa hogaan go'aye 
:Nimaan u hubsani haadaan ka duul oo hubanti weeyaane 
:Hadimaa tolkaa kugu qabaa taadu waa hadure
:Heeraha libaaxuba hadduu hilib u gaajoodo 
:Isagoo hamuun qaba hadduu hamaga neef saaro 
:Muska ku hakan maayee hadday oodu hanan weydo 
:Haluu dilay hangool lagu dhuftuu kaga hagaaye 
:Cirkaadse haabanaysaa adoon hadal la gaadhayne
:Awal toban gubaa la hayayuu halakadaysnaaye 
:Reer nuux wuxuu haysan jiray helina soo waaye 
:Ka hagaafe daarii hindigee maalku hoos yiile 
:Hoobaanta saadadii lahayd hebelo loo diiye 
:Habar yoonis iyo ciidangale laguma hawshoone 
:Hubka tiirsha uun baa la yidhi Herer ragii yiile 
:Dayuuradahan hawd meerayaan ku habranayaaye 
:Haleeladan irmaan reer mataan kama hugoobeene 
:Hama dheeridaa meel kalaa la hindisaayaaye<ref>http://www.hoygasuugaanta.com/Gahayr1.htm</ref>
|}
Xasan Tarabi wuxuu ka xanaaqay gabaygii Cumar, kolkaasuu kan soo tiriyey
{|
:Carada iyo cerbaha shiisha iyo Dhamal calooshiisa. 
:Cudbi koriye ceeriga Burraho cadayga Laasdhuure. 
:Cadaadley carfigaa Tuuyo iyo culayga Maygaagta 
:Casaha Sheekh caleenti Burco iyo cogalka Oodweyne. 
:Caglishiriye Ceeg iyo Togdheer harada Ceegaagta
:Gaaroodi labadiisa cidhif Ciinle iyo Tuurta
:Ceelkaa Hargaysa iyo Togaan cidii ka guuraynin 
:udubkaa cidhiidhiga u degey ma cidkalaad mooday 
:saw cududda Habar Yoonis iyo Ciidagale maaha
:Cafaw nooma galin reer Subeer waagi lays cunaye 
:Colaad iyo markii Geydh la dilay ciil la degi waaye
:Cadawgaanu kaga deyranahay Curubta Reer Shiikhe
:Caynkaa hadaanaan ahayn laysma caasiyo'e
:Halka iyo caws guduudkii Jigjiga lagama ceesheene 
:Kolka beesha Cayn loo raraa Cadan u yaacdaane 
:Cidlaa kaga tagtaan reerahoon cir u irmaanayne 
:Horweyntiinan caydigu wadaa ma cayilaadeene 
:Cayuuntiina waxa boobi laa Caliyo Haaruune 
:Carandhiriye reer Fiqi Cigaal kuma ciseeyeene
:Cishadii dhaweytona raggii caawiyaad tahaye
:Caynkaana waan kugu ogahay ee calale yeelkaaga
:Cirroolaha gaboobaa nin ragi ka cilmi qaataaye
:Calisalaan Cabdiyo Daahir Magan Carab la sheekayso
:Cishadii la gubay qayradii cobosha yaa laayey
:Caarshiyo raggay Dawladii ciir ka qubi weydey 
:Anagaa ka sii ciidan badan cidi ma kaa yeeli
:Waraabaa ciyaayee ka soo carara aaboooyin
:Caruurtaa sidaa lagu sabaa ka caqli weyn uunku
:Cabdallahan yaryari xoolahay celin yaqaaniine
:Casar weerar iyo mayagaa caydh is garanaaya
:Cabbaniyo Makaahiil miyaa cid iska riixaaya
:Ma Cismaannadaa kula batay iyo Caliyo reer looge
:Cusbadii Jaboutiyo kuwii cawda guranaayey
:Dadku waa is wada caayayaa ee Cumar ma noo faanay
:Ma cuwaaflahaan qarinayuu caawa ii tiriyey<ref>http://www.hoygasuugaanta.com/Gahayr1.htm</ref>
|}
Gabaygan ayuu Cumar ka mid ahaa raggii ka jawaabay, kiisa waa kan:
{|
:Abidkiinba wadaad qaawiyaa, qayd idiin lula e 
:Qadaadweynta reer Sacad hadaan, qabarka gadhsiiyo 
:Qolmadoobe iyo Cayn hadduu, qiiqu kor u duullo 
:Qudhoon kaa jaro iyo naftood, qariso mooyaane 
:Qaaxada ninweyn oo dhurwaa, qodayo mooyaane 
:Qolqolada nin joogoon abtow, qarinno mooyaane 
:Qareen iyo xigaalkaynu nahay, ood qirato mooyaane 
:Qowsaarro tobana oo hilibaha, qalaya mooyaane 
:Qoraxay Ogaadeen haddaan, laga qareen raacin 
:Haddaan nabada waad quudhsatee, qaalin lagu doonin 
:Qosolkiyo haddaan Tarabiyow quruxdu beenoobin<ref>http://www.hoygasuugaanta.com/Australi1.htm</ref>
|}

==Sheekooyinka Reer Almis==

Sida la weriyey Faadumo Wacays Faarax oo ahayd gabadh qurux lagu
majeertey; waxay ka dhalatay Reer Caynaanshe (Habar Yoonis), waxayna
ooridiisa ahayd oo ay u dhaxday Maxamed Jaamac Caymar oo Xasan
Maxamed ah (Ciise-Muuse). Muddo bilo ah markii ay guri laheyd ayaa
waxa xoog ku kaxaystey nin la odhan jirey Guun oo Reer Axmed Nuux ah
(Sacad Muuse), oo ay Faadumo ilma-abti ahaayeen, Guun wuxuu Faadumo
ka kaxaystey Banka Aroori ee Burco kanbalkeeda ah. Wuxuu ku qaatay faras
dheereeya, waxaanu la tegey Bulaxaar. Dabadeedna wuu gabyey. Wuxuuna
yidhi:
{|
:Xasan Maxamed xoog iyo laf iyo ma’u xiniin sheegtey
:Xaf-ma siiyey Faadumo intaan Xamar u heenseeyey
:Xiniinyaha ma jaray tuugaggii xabagta miisaayey
|}
Gug baa laysku yidhi; afkaa gacanta la saaray; hibashaa la giirtey; ninkii
gabadha laga dhacay iyo beeshoodiiba cadhay go’een, waxayna la ahaatay
in karaamadoodii iyo dhegtoodiiba dhulka lagu dhuftay. Guddi baa la
saaray; waxaana la go’aamiyey in ergo loo diro nimankii gabadha qaadey.
Guun oo aroos ah ayey ergadii u tagtey, garawshiiyose ma bixine gawdh
iyo af-lagaado ayuu ku jawaabay. Markii ergadii fara-madhnaan la soo
noqotey, guluf baa la abaabuley; waxaana ciidanka abbaanduule u ahaa
Cali Jaamac Haabiil. Waa kii lahaa, markii uu ciidanka uruursanayey, isagoo
u gooddiyaaya nimankii Faadumo dhacay:
{|
:Goodiyo abeesaan sidaa garanse maysaane
:Guddidiin xumaataye sun baa gawska dhigateene
:Gunse waxa ah keenney ilmadu gobo’ tidhaahdaaye
|}
Qal-qaaladii ciidan markii ay dhammaatey, guuto cago-madow ah ayaa la
soo dareeriyey; galbeed iyo Buula-Xaar ayaa afka la soo saarey. Dhexda intii
lagu sii jirey gabayo badan ayuu Cali Jaamac Haabiil tiriyey; waxaana ka
mid ahaa geeraarkan uu faraskiisa u tiriyey oo dhawrkan tuduc laga hayo:
{|
:Haddaanan dhebi qaadhey
:Dhag intaan kugu siiyo
:Dhuunta kaaga aroorin
:Haddaanan bir la dhaabey
:Afka kuugu dhammeynoo
:Dhareer kaa tifiq leynin
:Dhabbo geel ka carraabay
:Haddaan Siig dhitinaayiyo
:Lagu moodin dhurwaa
|}
Duhur dabadii ayaa weerar qabax laysku siiyey. Cali Jaamac wuxuu faraskiisii
jiidhsiiyey gurigey Faadumo ku jirtey. Markii uu gurigii dumiyeyna Faadumo
ayuu cududda ku dhegey, waanu soo fan-gashadey (faraskiisii ayuu xagga
dambe soo saarey).
Dabadeedna wuxuu ku tiraabay:
{|
:Is wadhaan-wadhkii Faadumoy wadhi ma kaa raacdey
|}
Maalintaa ayey la baxdey Faadumo Wadhi oo beryihii dambe lagu naaneysi
jirey.
Ciidankii markii ay Faadumo gacantooda gashey wey ka jeedladeen
waxaaney tageen magaalada Berbera; oo Reer Axmed Nuux aad u joogey.
Dhoola-tus iyo is-muujin ka dib, Cali oo Faadumo sitaa faraskii ka soo
degey, oo ka hor geeraarey nimankii, wuxuuna yidhi:
{|
:Cali-raan isha day
:Guuna oohinta day
:Ildab hiimada day
:Ud-uduufka bahdoodiyo
:Idilkii Axmed Nuuxna
:Aqoon gaabnida day
:Eebadaan sitiyo
:Xamarna aabiga day<ref>http://www.progressio.org.uk/sites/default/files/War-and-peace.pdf</ref>
|}
==References==
<references />
[[Category:Suugaanta]]
