Abwaan Hadraawi Oo Ka Qayb-Galay Bandhig Murtiyeed
Loo Qabtay Ardayda Dugsiga Sare Ee Faarax Oomar [http://www.aftahan.com Aftahan]

Hargeysa, November 17, 2006 (Haatuf) – Xaflad bandhig murtiyeed ah oo kusaabsan suugaanta dhaqanka dalkeena Somaliland ayaa shalay lagu qabtay dugsiga sare ee Faarax Oomaar ee magaalada Hargeysa.

Xafladan oo ay soo qaban qaabiyeen maamulka dugsigaasi, loona qabtay inay ka faa’iidaystaan ardayda dugsigaasi wax ka barta ayaa waxa ka soo qayb galay wasiir kuxigeenka wasaarada waxbarashada, gudoomiyaha waxbarashada gobolka Hargeysa, Abwaanka caanka ee Hadraawi, maamulka dugsiga Faarax Oomaar, xildhibaano ka tirsan wakiilada iyo qaar ka mid ah ardayda dugsigaasi.

Ugu horeyn, waxa munaasibadan ka hadlay maamulaha dugsiga Faarax Oomaar oo isagu si qotodheer uga waramay taariikhda sooyaal ee dugsigaas, isaga oo xusay in baal dahab ahkaga jiro [[Media:Example.ogg]]taariikhda iskuulada dalka.

Waxa kale oo isaguna halkaas ka hadlay gudoomiyaha waxbarashada gobolka Hargeysa Cali Xasanoo ka waramay taariikhda dugsiga Faarax Oomaar, gaar ahaan intii dalka lagu soo noqday, isaga oo xusay in faraq weyn u dhexeeyo marxalada hada uu marayo dugsigan iyo sidii uu ahaa markii dalka lagu soo noqday. Waxaanu sheegay in maanta uu aad u fiicanyahay, marka loo eego wakhtigaasi hore, isla markaana kamid ahaa raggii dedalka xooga leh u galay heerkan uu marayo maanta dugsigani.

Waxa xafladaasi bandhig murtiyeedka ah hadal kooban oo baraarujin ah ka jeediyey oo ku soo xidhay xafladaas wasiir xigeenka wasaarada waxbarashada Ismaciil Maxamed Madar.

Waxa kale oo halkaas hadalo wax ku ool ah ka soo jeediyey Abwaanka caanka ah ee Maxamed Ibraahim Warsame (Hadraawi), isaga oo halkaas ku soo bandhigay maanso ka mid ah maansooyinkiisii ugu xigmada badan. Maansadaas oo uu abwaanku ku sheegay magaceeda (Adduun baa Hooyadaa), waxaanay maansadaasi u dhignayd sidan
Anuun Baa Hooyadaa ah

Maansadani waxa ay ka mid tahay maansooyinka Hadraawi ee dambe. Waxa ay curatay 26kii April 1998. Waxa ay ku saabsan tahay hooyo dhashay dhawr wiil, ku soo tacabtay barbaarintooda hiil iyo hooba, soona ababisay, korisey oo bulshada dhex keentay iyaga oo 'mudh baxsan oo wada xal xalan' oo xilligii kaalin qaadka jooga, quruxda iyo shacnigooda shaydaanka laga naarayo. Hanaqaadkii inammadaas ka dib, ayay hooyadaasi ku keliyeysanaysaa oo inammadii kaga dhaqaaqayaan halkii ay ku soo hadal iyo hadaaq bartay, rugtii ay ku soo ababisey ee ku soo korisey. Waxa isku soo hadhaya gurigaas oo mugdi ah iyo hooyadaas oo cad ah (da' ah). Waxa ay dareemaysaa in ay goblan tahay iyada oo haddana inammo dhashay oo weliba ay meel la joogaan. Waayo inammadu kama war qabaan hooyadood in ay xalayto nabad qab ku seexatay iyo in ay saaka nabad ku waaberiisatey, ma oga xaalkeeda iyo waxa ay ku sugan tahay. Waxa ay hooyadaasi ku ciil belbeshaa oo tidhaahdaa: "Tib dhalay, oo Mooye dhalay, Magalooti dhalay, Soo muuqde dhalay, Sii muuqde dhalay, goblan wiilal lagu falaan ahay! 

Dareenkaas ayay maansadu ka dhalatay, waana hoga-tus ku saabsan hooyada doorarkeeda, hankeeda iyo hirashadeeda iyo docda kale dheg-weynida iyo dammanida ubadka, gaar ahaan kuwa dayaca waalidka ee ka gaabiya gudashada iyo garashada xaqa iyo xuquuqda waalidka, gaar ahaan hooyada. Hooyadaas dayaca iyo darxumadu haleeshay oo aammusi kari weydey, hooggeedana qarsan kari waydey waxa ay tidhi: 
[[Image:Hadraawi.jpg|thumb|Maxamed Ibraahim Warsame (Hadraawi)]]

Hunguri calaf baa xukuma

Hantina dhaqan baa shushuba

Dadkana hiddihiisa guud

Wixii la hayaa dhexyaal

Xaq iyo u-hal-buuxintiisa

Habboonkiyo waalid tiisa

Hilbiyo ku-arooriddooda

Siduu uga hawl yaraysto

Halmaan laga yeeli maayo

Hawiyo tumashoy dhashayda

Ka daa gacan-haadiskaaga

Barbaar hanaqaad ku leexday

Duciyo habaar qaadan waayey

Cir iyo heeguu noqdaa

Hadhaysa dhul aan aqoone

Hoygii madhan wiilashiisa

Haween dumar baa ka sheegta

Hablaha kacaybaa u yeedha

Haldhaa jecel baa u qaybsan

Inaan hadlo maan sugaynin

Baxnaanana maan horjoogsan

Hubsiinana maan illaawin

Hoggeediyo xaajadayda

Dareenka haloosigiisa

Hu'giisa inaan ka qaado

Hayaanka fogaaday baa leh

Markaan cidla hiil ka waayey

Naftayda halaanhalkeeda

Waxaan huri waayey sheego

Haantii lulatay dhegayso

Hoobaanta agtaada taalla

Hadhiinadu baadi weeye

Hashii korisaa u ciillan

Qofaad halab-saariddiisa

Daryeelka horseedadiisa

Dedaallada heensihiisa

Habeenna ka seexan weydey

Ku meel maray heegantaada

Markuu hagar kuu banneeyo

Dharaar ku haleeli waayo

Hortaada waxaa yimaadda

Sidaad ugu heellanayde

Harraad iyo waa kalkiise

Hillaac baxayow dhegayso

Siday talo kaaga hoostay

Calooshu intay ku hoysey

Hiyigu ku baxnaaninaayey

Horraadka intaad jaqaysey

Dhabtaydu intay ku haysey

Intaad huwanayd taftayda

Hobeeya hobey hobeyda

Intaan dusha kuugu heesay

Intaan hanad kuugu yeedhay

Hawraaraha kugu ammaanay

Intaan hubin kuu xambaaray

Dartaa u hoggaansanaaday

Hadhuubada aan ku siiyey

Habniin adigoo ku diidey

Intaan hambo kuu daboolay
Hammuun iyo gaajo qaatay
Adoo haqab-beel ku seexday
Intaan hurdo kuu illaaway
Ilaashay hareerahaaga
Hungaa i xasuusinaysa
Hayaydana meel shishaa leh
Hilowga naftaa aloosan
Kashaa hinqanaysa goorba
Hankaa i waraysanaaya
Tolow hebel mee ku foogan
Aniyo hirashaa is weyney
Higsiga noloshaa adkaaday
Adduun iyo haybsigiisa
Hangool li'idaan ku daayey
Waxaan ku hagaagi waayey
Dhankaad ku hagaagsanayde
Adoo ka hanweyn xaggayga
Qof kuugu hanweyn dantiisa
Ciddaad ku hallaysay mooyi!
Halyeynnimadaada sheelan
Habawgiyo dhiirrintiisa
Ayaan halis kuu tusayne
Intaan kugu hawlo-daaley
Intaan kugu hoodo-sheegtay
Intaan hebla' kuugu faanay
Hilaado fog bay lahayde
Inaan hafarkaaga qaato
Sidaad ku heshaa da' weyne
Adiyo habigaaga mooyi!
Habaaska inaad cantuugto
Adoo hanadaan ka dooratay
Xaggayga hibaan ku saaray
Anigu ku habaari maayo
Huqbaase ku raadinaysa
Hibaaq xalan maad ahayne
Hufnaanta dhibtii abuurtay
Inaanay hadhayn yiqiinso!
Hawaala adduun rabbaa og
Dadkuna kala hoodo weeye
Haddeer iyo tii haddeer
Hadhow iyo tii hadhow
Hoosiyo sare tii ku raacda
Anuunbaa hooyadaaya.
