Dalkan Somaliland waa dal leh taariikh aad u fac weyn,waana shacbi ku tilmaaman xornimo jacayl iyo inay u madax banaanaadaan ka talinta aayahooda,waxaana taasi aad ka dheehan kartaa siday heshiisyada kala duwan ay ula saxeexdeen guumaytihii Ingiriiska inta aanu soo degin dalka iyo sidii ay naf,maal iyo wax kasta oo agtooda ku qaaliyaba  ugu hureen inay dib ula soo noqdaan xoriyadii iyo hashii maandeeq ee ka fool habawday 60 kii,. Mana aha mid aynu ku soo wada koobi karno halkan balse aynu isku dayno intii suurta gal ah ee aynu ka xusi karno,inaga oo ka bilaabi doona sidii uu guumaystuhu ku yimid dalkan iyo xilgii ay xoriyada ka qaateen, dhanka kalana waxaynu iyana tilmaami doonaa sidii ay bulshada Somaliland ay dib ula soo noqotay xornimada ay u hibeeyeen Koonfur ee noqotay midawgii  lagu hugoobay.
Waxa yar hadaynu dib u yara milicsano taariikhda faca weyn ee ay jamhuuriyada Somaliland leedahay,waxay jamhuuriyadanu ka mid noqotay  wadamadii Afrikaanka ahaa ee gacanta u galay guumaystihii Ingiriiska,ka hor soo galidiisii iyo himiladii uu u qabay Ingiriisku waxay dhalisay in dadkii ku noolaa Jamhuuriyada Somaliland ay heshiis la galaan guumaystahan u soo tafa xaytay inuu guumaysto oo uu gacanta ku dhigo dhulkooda,waxaana heshiisyadaas ka mid ahaa oo aynu ka xusi karnaa kuwan:
	Sanadkii 1827 kii ayay heshiis kala saxeexdeen ninkii Ingiriiska ahaa ee la odhan jiray BERMER iyo Odayaashii ku noolaa Berbara,waxaana heshiiskaasi dhacay ka dib markii ay maraakiibtii Ingiriisku ka cabsadeen amaanka xeebaha Somaliland mararka qaarna ay kala kulmeen dagaalo, waxaana la isla gartay in Ingiriisku uu ka qaato sahayda xeebaha Somaliland.
	Sanadkii 1840 kii ninkii Ingiriiska ahaa ee la odhan jiray ROBER oo ka socday sharkad Ingiriis ah oo la odhan jiray Kombaniga Ingiriiska ee bariga Afrika,waxaana isaga iyo odayaashii ku noolaa Saylac kala saxeexdeen heshiis, kaas oo ay gacanta u gashay dekedii Saylac.
	Waxaana heshiisyadaasi ugu cansan heshiiskii lagu kala saxeexday hargaha ee sanadkii 1887kii.
Waxa iyana xusid mudan in uu Ingiriisku ka lahaa guumaysigii Somaliland ujeedooyin badan oo ay ka mid ahaayeen kuwani:
	Wuxuu Ingiriisku ogaaday in xeebta Somaliland ay ku wanaagsan tahay meel maraakiibtiisa u socota Hindiya loogu kaydiyo dhuxul dhagaxda oo waagaas ku jirtay halka uu manta ku jiro shiidaalku.
	In maraakiibtiisa safarka ku jirtaa ka qaadato sahayda ay ka midka ahaayeen Hilibka,Khudrada iyo Biyaha.
	Waxa kale oo uu Ingiriisku ogaaday in ay Somaliland tahay meel uu ka ilaashan karo maraakiibtiisa maraysa badda cas.
Isku soo wada duuboo Dawlada Ingiriisku waxay si dhab ah u sheegatay in Somaliland ay tahay maxmiyad ku hoos jirta maamulkiisa sanadkii 1884kii, waxayna Somaliland ka mid noqotay saamigii ay ka heshay qaybsigii ay reer galbeedku ku kala qaybsanayeen wadamda Afrikaanka ah shirkii ka dhacay dalka Jarmalka magaaladiisa Berlin sanadkaas.
Waxa dhanka kale iyana jirtay in dalka ay ka samaysmeen xisbiyo kuwaas oo ay sameeyeen rag ka soo noqday dibadaha,waxaana xisbiyadaa ka mid ahaa: NUF iyo USP/SNL.wuxuuna Ingiriisku qaban qaabiyay doorashooyinkii Golaha shacbiga,waxaana kuraastaas badankood qaatay guumaystaha,taasina waxay keentay inay Dawlada ingiriisku si deg deg ah u qabato doorasho labaad oo loogu tartamaayo golaha oo ka kooban 33 kursi oo uu 32 kursi uu ku guulaystay xisbiga USP/SNL halka NUF-na ku guulaystay hal kursi sanadkii 17.Feb.1960kii, waxaana golahaas la dhisay 06.April.1960,golahaas sharciguna wuxuu go’aamiyey in xornimada la helo.
Bishii February 1960kii ayaa wafdi uu hogaaminaayo Alle ha u naxariistee Max’ed Xaaji Ibraahim Cigaal u anbabaxay dalka Ingiriiska,waxaana heshiis ay la soo galeen dawladii Ingiriiska heshiiskaas oo ahaa in Somaliland xornimo la siiyo.
26.June.1960kii waxay maxmiyadii Ingiriisku ku dhawaaqday in ay Somaliland xornimadeeda siisay  .
Waxayse xornimadaasi noqotay mid ay shacbiga Somaliland iyagoo Afar cisho oo kaliya xor ahaa la galeen Koonfurta Somaliya midaw aan wax shuruud ahi ku xidhnayn.
Dadka Somaliland waxay midaw ku sheegaas doonayeen inay kaga dhabeeyaan riyadoodii ahayd in la sameeyo dawlad ay kuwada jiraan dhamaan dadka Af-soomaaliga ku hadla,laakiin waxa markiiba beenawday riyadaas,dadka Somalilandna waxa la duudsiyey xuquuqdii wadaniyeed ee ay lahaayeen.
Bishii December 1961kii waxa madaxdii ciidamada ee ka soo jeeday Somaliland isku dayeen inay sameeyaan inqilaabkii dhicisoobay. Inqilaabkaasna waxay doonayeen inay kula soo noqdaan madaxbanaanidii luntay.
Waxay midnimadii taagta darnayd ee 60-kii guul daro ku dhamaatay markii 21.Octobar.1969kii uu dalka ka dhacay inqilaab aan dhiig ku daadan ee ay dhigeen ciidamada qalabka sida,waxaana talada la wareegay ciidamada oo uu hogaaminaayey kaligii taliyihii macangaga ahaa ee Max’ed Siyaad Barre.
Waxa uu Siyaad barre sameeyay sannadihii 1970kii iyo 1972kii maxkamadii badbaadad iyo ciidamadii guulwadayaasha oo labadooduba ujeedada loo sameeyay ahaayeen in lagu cabudhiyo dadka ka soo hor jeesta maamulkan macangaga ah,waxaana loo adeegsaday dadka ka soo jeeda gobolada Somaliland.
Waxa kaleeto oo ka mid ahaa tacadiyada uu maamulkaasi kula kacay dadka ka soo jeeda gobolada Somaliland in sannadkii 1975kii la sameeyay 15 gobol oo cusub oo lagu bedelaayey 8-da gobol ee hore u jiray,waxayna ka koobnaayeen 78-tan degmooyin. Somaliland oo ka koobnayd 3 gobol looma samayn gobolo iyo degmooyin cusub toona,isla sannadkaasna waxa uu maamulkii macangaga ahaa ee Siyaad Barre uu shaqada ka eryey ilaa 50 isugu jiray saraakiil iyo madax badankooduna ka soo jeedaaan Somaliland,waxaana uu ku badalay dadka uu ku tuhmaayey inay isaga aad u taageersan yihiin oo u badnaa eheladiisa.isla sannadkaasi wuxuu maamulkaasi dhegta dhiiga u daray culimo ka dhiidhiday sharci uu soo rogay macangagii kaligii taliyaha ahaa ee Siyaad Barre sharcigaas oo ka hor imanaayey qur’aanka(xukunka Alle),maadaama oo ay dadka soomaalidu ay yihiin dad muslim sunni ah uu xukunkani u cuntami waayey ayey culimadanu gadoodeen,waxaana loogu jawaabay in toban ka mid ah culimadaas lagu xukumay dil,waxaana culimadaas Muqdisho lagu toogtay 23.january.1975kii.
Kadib markii shacbiga Somaliland ay u adkaysan waayeen dhibaatada balaadhan ee uu ku hayo taliskaas manaxaha ah ee Siyaad Barre ee cadaadiska balaadhan ee isugu jira dil,dhac,xadhig iyo kufsiga.waxay tani soo dedejisay inay samaysanto uruurka SNM oo la aasaasay 06.April.1981kii oo ay taageersanaayeen shacbiga Somaliland si ay ula soo noqdaan xornimadoodii luntay 60-kii.
1982kii waxa gobolada Somaliland ka bilawday kacdoon shacbi oo ka danbeeyey markii sannadkaas dil lagu xukumay aqoonyahano iyo dhalinyaro ka tirsan UFO,waxa intaas ka dibna dhacay kacdoon shacbi oo ay bilaabeen ardaydii dugsiyada kana bilawday magaalooyinka waaweyn ee gobolada Somaliland.
Isla sannadkaas 1981kii waxa la xidh xidhay madaxdii sare ee Dawlada Siyaad Barre kaga jiray reer Somaliland,madaxdaas waxa ka mid ahaa Ismaaciil Abokor iyo Cumar Carte Qaalib waxaana lagu eedeeyey inay yihiin qaran dumis waxa iyaga iyo saraakiishii la xidhnaydba lagu xukumay dil.
Waxaana dalka ka dhacay kacdoono sababay inay dalka ka baxaan aqoonyahano iyo saraakiil badan kuna biiraan ururkii xornimo u dirirka ahaa ee SNM,waxaana maalinba maalinta ka danbaysa sii xoogaysanaayey halgankii shacbi ee lagaga soo horjeeday taliskii macangaga ahaa ee Siyaad Barre.
Taasina waxay timid kadib markii uu maamulkaas kaligii taliyahaasi uu xasuuq kula kacay shacbigan somaliland uu si badheedh ah u dilay waxgaradkii,aqoonyahanadii, dhalinyaradii iyo siyaasiyiintiisii ka soo jeeday Somaliland.
Sannadkii 1988kii waxa uu kaligii taliyihii Siyaad Barre si kadis ah heshiis ula saxeexday madaxweynihii itoobiya Mingiste Hayle Maryam,heshiiskaasna waxa uu doonaayey Siyaad Barre inuu ku wiiqo halgankii qadhaadhaa ee SNM kaga soo horjeedeen taliskaas ku mamay dhiiga dadkooda.
waxa aynu iyana tilmaami lahayn qaar ka mid ah dagaalada ay dadku sida aadka ah u xasuustaan ee taariikhda galay ee SNM ku qadaysay Siyaad Barre lana magac baxay dagaal ka dhex toos ah,dagaalkii Burco-duuray ee dhacay 17.Octobar.1984kii, waxaana dagaalkaas lagu xasuustaa oo ku shahiiday geesigii caanka ahaa ee Mujaahid Maxamed Xaashi Dhamac “Lixle”. Waxa isna ka mid ahaa dagaalkii Buuraha Golis ee Galbeedka ciidankaas SNM waxa hogaaminaayey Mujaahid C/laahi Askar, dagaaladaas oo ku dhamaaday mid ay ku guulaysteen ciidamadii SNM.
Ciidamadii SNM waxay weerar ku qaadeen fadhiisimadii ciidamada Siyaad Barre ee magaalooyinka waaweyn ee Somaliland.
27.May.1988kii ciidamadii SNM waxay weerar lama filaan ah ku qaadeen ciidamadii gaaska 4aad ee fadhiyey magaalada Burco,sidoo kaleetana waxay 31.May.1988kii ayaa cutubyo kale oo ka tirsan SNM ay iyaguna dagaal ku qaadeen qaybta 26naad oo saldhigoodu ahaa magaalada Hargeisa,weeraradaas oo ay SNM ka soo hooyeen guulo badan ayna gacanta ku dhigeen ugu danbayn labadaasi magaalo.
Haddaba taliskii Siyaad markuu u babac dhigi kari waayey dirirtii SNM wuxuu guluf aargoosasho ah ku gaalaa baxshay shacbigii masaakiinta ahaa ee aan waxba galabsan kuwaas oo ku noolaa deegaanada Somaliland. Laanta xuquuqda aadamaha ee Africa Watch waxay ku qiyaastay in intii u dhaxaysay sannadihii May1988 ilaa March1989 uu taliskaas macangaga ahaa ee Siyaad Barre xasuuqay dad shacbi ah oo ka badan konton kun oo qof,halka kumanaan kalena ku dhaawacmeen,in kaloo badanina waxay u bara kaceen wadamada jiiraanka iyo daafaha dunida.
14.july.1989kii waxa magaalada Muqdisho lagu xasuuqay 47 qof oo ka soo jeeda Somaliland,xasuuqan oo la magac baxay xasuuqii Jasiira,dadkaas la xasuuqay ayaa u badnaa arday iyo macalimiin aan waxba galabsan,waxaana la qafaashay iyagoo guryahoodii iska hurda waxayna naftooda u waayeen Somaliland nimada ay yihiin.
27.january.1991kii ayaa ciidamadii SNM gacanta ku dhigeen dhamaan dalka Somaliland,waxaana ay sidaas ugu quus gooyeen maamulkii sheegan jiray cududa militari ee Afrika, dabadeed waxay madaxdii SNM ka shaqeeyeen inay heshiisiiyaan beelihii uu iska horkeenay kaligii taliyihii macangaga ahaa ee Siyaad Barre.
Habkii iyo hanaankii uun ku furmay shirkii beelaha Somaliland ee ugu horeeyey oo isna ahaa shikii Burco ka furmay 27.March.1991kii,ayaa muujinaaya inay dawladii SNM ee Baligubadle lagu soo dhisay ay isku dhigtay dawlad nabadeed oo dadkeeda isku soo jiidaysa. Markii uu shirkaasi goor casar ah ka furmay meel ku taal xaafada shacabka ee magaalada Burco, isla markiiba waxa dadka la hadlay gudoomiye ku xigeenkii SNM oo shirka gudoominaayey, waxaanu sheegay in shirkani yahay mid ay SNM ku walaalaynayso shacbiga Somaliland ee uu hubka isugu dhiibay maamulkii macangaga ahaa ee Siyaad Barre, ka dibna waxa 18.May.1991kii ayuu golaha dhexe ee SNM ku dhawaaqay in Somaliland ay tahay qaran madaxbanaan, maalmo ka dibna waxa la dhisay dawladii ugu horaysay ee ay Somaliland yeelato, waxaana waagaas golaha gudoominaayey Ibraahim Maygaag Samatar.
Waxaana hogaanka qabtay oo noqday madaxweynihii iyo ku xigeenkii ugu horeeyey ee ay yeelato Somaliland oo kal ahaa gudoomiyii iyo ku xigeenkii SNM ee xilka hayey markii dalka la xoreeyey oo ahaa C/raxmaan Axmed Cali madaxweyne iyo Xasan Ciise Jaamac madaxweyne ku xigeen, waxay xukuumadaasi ka koobnayd 17an wasiir iyo 4 ku xigeen.
 Waxa xusid mudan inaynu tilmaano shirarkii uu ururka SNM uu ku dooran jiray shirgudoonka. Shirweynihii koowaad ee SNM oo ka dhacay magaalada Naasirayd ee badhtamaha Itoobiya sannadkii 1982kii waxa xilka wareejiyey gudoomiyihii koowaad ee ururka SNM mudane Axmed Jimcaale,waxaana gudoomiye loogu doortay Sh.Yuusuf Sh.Cali Madar, shirweynihii labaad ee ka dhacay Herer sannadkii 1983 waxa xilkii gudoomiyenimo wareejiyey Sh.Yuusuf Sh.Cali Madar,waxaana gudoomiye loogu doortay mmmMujaahid C/qaadir Koosaar,shirweynihii saddexaad ee SNM oo ka dhacay Jigjiga sannadkii 1984kii waxa isna lagu doortay Muj. Axmed Max’ed Siilaanyo oo hadda ah madaaxweynaha Somaliland, shirweynihii lixaad oo ka dhacay magaalada Baligubadle sannadkii 1990kii waxa gudoomiye loo doortay Muj.C/raxmaan Axmed Cali oo sannadkii 1991kii dalka ka noqday madaxweyne,waxaana gudoomiye ku xigeen loo doortay Muj.Xasan Ciise Jaamac oo isna noqday 1991kii madaxweyne ku xigeenkii Somaliland. 
Waxa 05.Feberuary.1993kii shir lagu qabtay magaalada Boorama, shirkaas oo ahaa kii labaad ee ay beelaha Somaliland ay isugu yimaadaan kadib laba sanadood oo ay xor ahaayeen, waxaana shirkaas lagu doortay madaxweyne iyo ku xigeen xilka kala wareega madaxdii dalka oo ahaa hogaankii sare ee waagaas SNM ee dalka xoreeyey, waxaana shirkaas madaxweyne loogu doortay marxuum Maxamed Xaaji Ibraahim Cigaal, madaxweyne ku xigeena C/raxmaan Aw Cali Faarax, waxaanay dawladani samaysay hub ka dhigis, waxayna bilawday inay uruuriso cashuuraha iyo iyadoo samaysay lacag ay yeelato Somaliland kuwan ayaa ah kuwo lagu xasuusto dawladaasi lag usoo dhisay Boorama, waxaanay ka koobnayd 17an wasiir iyo 10an wasiir ku xigeen.
Kadib waxa sannadkii 1997kii shir ka dhacay magaalada Hargeysa lau dhisay dawladii Saddexaad oo uu mar labaad ku guulaystay jagada madaxweynenimada marxuum Maxamed Xaaji Ibraahim Cigaal, waxaana madaxweyne ku xigeen loogu doortay mud.Daahir Rayaale Kaahin.
Waxa dalkan Somaliland laga qabtay 31.May.2001dii afti loo qaaday dastuur ay yeelato Jamhuuriyada Somaliland, waxaana aftidaas goob joog ka ahaa dad ka kala socday wadamo badan sida Koonfur Afrika, Maraykanka iyo wadamo kale, waxayna eegayeen siday u dhacayso aftida dastuurka ee ay shacbiga Somaliland u codaynayaan. Waxaana barqnimadii subaxaas ay dadweynaha Somaliland  u dareereen goobaha codbixinta tan oo ahayd codayn xor ah oo ay shacbigu u dareeraan, waxaanay boqolkiiba 97 u codeeyeen HAA halka boqolkiiba 3 u codeeyeen MAYA, sidaasna waxa ku dhaqan galay Dastuurka Jamhuuriyada Somaliland.
Waxa 03.May.2002dii dalka koonfur Afrika ku geeriyooday madaxweynihii Somaliland Marxuum Maxamed X.Ibraahim Cigaal, waxaanay dadka Somaliland ku noqotay mid ay aad u dhawrayeen waxa dhici doona markii la ogaaday geerida madaxweynaha, waxayse taasi soo afjarantay markii xilka madaxweyninimo loo dhaariyey madaxwene ku xigeenkii waagaas Daahir Rayaale Kaahin, waxaana madaxweyne ku xigeen noqday Axmed Yuusuf Yaasiin, tanina waa mid ugu suntan bulshada Somaliland baal dahab ah, waxayna noqotay mid ku hagta inay kaga bixi karto wada tashi wax kasta oo ku adkaada bulshada.
Bishii Decenber.2002 waxa dalka laga qabtay doorashadii golaha deegaanada Somaliland, waxaanu ka qayb galay lix urur siyaasadeed oo saddexda u sareeyaa noqonayeen Xisbiyo Qaran,lixdaas oo kala ahaa:Kulmiye,Udub,Ucid,Hormood,Asad iyo Sahan, waxaana noqday saddexda xisbi qaran xisbiga Kulmiye,Udub iyo Ucid.
Bishii March ee sannadkii 2003dii waxa dalka laga qabtay doorashada aqalka madaxtooyada waxaana ku guulaystay doorashadaas musharixiintii xisbiga Udub ee Daahir Rayaale Kaahin madaxweyne halka ku xigeenkana uu noqday Axmed Yuusuf Yaasiin, iyaga oo xisbiga Kulmiye kaga guulaystay 80 cod, taasina ay noqotay mid ay kuwada qancaan xisbiyadu, soona jeedato indhaha caalamka.
29.Sembtenber.2005tii waxa dalka ka dhacday doorashadii Golaha Wakiilada, waxaanay saddexda xisbi u kala heleen kuraastii Golaha Wakiilada sidan:Udub 33 kursi, Kulmiye 28kursi iyo Ucid 21 kursi, waxaana Golahaas shirgudoonka dhamaan wada qaatay xisbiyada Kulmiye iyo Ucid.
26.June.2010kii waxa dalka ka dhacday doorashadii aqalka madaxtooyada oo ay ku guulaysteen musharaxiintii mucaarid ahaa ee xisbiga Kulmiye Axmed Max’ed Max’uud Siilaanyo madaxweyne halka uu ku xigeenkana noqday C/raxmaan Ismaaciil Saylici, waxana xusid mudan inuu madaxweynihii iyo ku xigeenkiisii xilka hayay ee lagaga guulaystay doorashadu ay si sharaf leh u aqbaleen natiijadii doorashada, waxaana munaasibadaas uu xilka kula wareegayey madaxweyne Siilaanyo ka soo qayb galay wafdiyo ka kala yimid dalalka Kenya,Ethopia iyo Djabuuti oo ka dhacday aqalka madaxtooyada Somaliland ee caasimada Hargaysa 27.Jully.2010.
Waxaanu madaxweynaha Somaliland Axmed Maxamed Siilaanyo ku dhawaaqay 28.Jully.2010kii golihiisa Wasiirada oo ka koobnaa 20tan wasiir iyo 6 wasiir ku xigeen,xukuumadan ayaa noqotay mid ay dadweynuhu si aad ah u soo dhaweeyaan iyadoo boqolkii maalmood ee ugu horeeyay soo bandhigtay waxqabadyo la taaban karo.
Iskusoo wada duuboo bulshadan ayaa ah mid ku suntan difaacida dalkeeda nooc kasta oo ay tahayba iyo cid kasta oo kusoo xad gudubta iyo dulmiga, waana bulsho ku caan ah wada tashi heshiisna ku ah inay dalkooda ka difaacaan cadaw kasta oo ka horyimaada.
Alle ha inoo siyaadiyo xornimadan ku baxday dhiiga halyeeyadii u huray naftooda ee isugu jiray aqoon yahaynada,waxgaradka,geesiyada iyo dhalinyarada.
