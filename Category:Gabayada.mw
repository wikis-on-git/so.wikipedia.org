gabaygu waa maanso ama qayb ka mid ah suugaanta af soomaliga. umada soomalidu waa umad aad ugu dheeraysa gabayga waayo waayadii hore umada soomalidu malahayn madadaalo kale oo aan ahayn gabayga sidaa daraadeed waxa ay taasi kaliftay in gabaygu ahaado madadaalada kaliya ee ay haysteen soomalidu sidaa daraadeed ay aad ugu dheerayeen. Gabayga soomaligu waxa uu aad u ifbaxay qarniyadii todoba iyo tobnaad ilaa kii bilawgii qarnigii labaatanaad oo ay soo ifbaxeen abwaano aad caan ugu noqday taariikhda soomaliga sida raage ugaas,ugaas nuur iyo sayid maxamed cabdile xasan oo aan ku tilmaami karno sadexdan abwaanba kuwa sababay horumarka balaadhan ee uu helay gabayga soomaligu qarniyadaasi.

== noocyada gabayga ==
noocyada gabayadu afsoomaligu waa uu farabadanyahay waxana ka mid ah geeraarka, guurawga, maansada, saarka, shiribka, buraanburka iyo [[gabayga caadiga]] kuwaas dhaamaantoodna waxa ay ku kala duwanyihiin noocyada qaafiyada iyo tirada shaqalada ku jira tuduca.
    *
      Xuseenow cadaabkii ma tage, caaqil baad tahaye
    *
      Cindigaad u roon tahay sidii, caano saafi ahe
    *
      Codka iyo afkaartaada waan, ka cokanaadaaye
    *
       
    *
      Cimrigiisu raagyow libaax, coof leh baad tahaye
    *
      Cunto iyo waxsiin kuguma rabo, caaddilkay qaba’e
    *
      Sidaad cadowga uga aarsataan, kugu ciseeyaaye
    *
       
    *
      Dumar ubadka caascaasa oo, ceebalaa jira’e
    *
      Cubtan hooyadaa baa ahayd, aan cayaar barane
    *
      Canbarkii adeerkay dhaloo, caan ah baa tahaye
    *
       
    *
      Cabbanaanta kaa muuqatiyo, caajis la’idaada
    *
      Casar iyo dharaar dhiilladaad, la cartanlanaysid
    *
      Caaqibo ninkii lihiba wuu, ku cibro qaataaye
    *
       
    *
      Waxay kugu canbaaraynayaan, waa ca’ aan jirine
    *
      Adigoo custiin iyo gargaar, ugu ciraabaaya
    *
      Citiqaadka xumi waa waxay, kugu colaadsheene
    *
       
    *
      Hayeeshee cibaarada adduun, haw ciyoon dudine
    *
      Rasuulkiiba qaar caasiyoo, caaradaa jiraye
    *
      Walaalow kelyaha ciirso waa, caynkii oo kale’e
    *
       
    *
      Cudud kula dhaqaaqdiyo Allaa, ciidan kuu fidinine
    *
      Anna caafimaad talo qabtaan, ku callimayaaye
    *
      Culuumtayda maqal waa mid aad, ka cabbi doontaaye
    *
       
    *
      Walaalow carriga baaba’iyo, cawska gubanaaya
    *
      Carruuraha barooranahayoo, adiga kuu ciiqle
    *
      Jeer cirirku naafaha beddelo, caato haw noqone
    *
       
    *
      Ragga lagu camiiqtoobey baa, kuu cashiira ahe
    *
      Qabuuraha cusayb ahi waa, curaddadeenniiye
    *
      Waalaalow waxay ciirsadaan, cuurka aan nahaye
    *
       
    *
      Walaalow inaan caawinnaan, kaa codsanayaaye
    *
      Waalaalow sabcaallo cusub baan, ku cirfin doonnaaye
    *
      Walaalow tub ciirsila’ ah oo, caaddan baad mariye
    *
       
    *
      Walaalow cirbaha kabaha karo, calafi waa liide
    *
      Walaalow cagaag baa jiree, suumanka u ceeji
    *
      Walaalow curuuqdiyo lafaha, caabbi waa socode
    *
       
    *
      Walaalow ciddii aakhiraa, kuu calaacaline
    *
      Cukur qayladiisaa dhegaha, laga cufaystaaye
    *
      Cali Shira-Farey baa godkii, ciidamow ka lehe
    *
       
    *
      Cabdullaahi Shiikh baa qabriga, nooga soo cabane
    *
      Elji ciririqdiisaan nafluhu, ka carwasaadayne
    *
      Cabdulqaaddir cirid meel ah bay, cagaf ku aaseene
    *
       
    *
      Walaalow cirradii Baajacoor, ceeskii laga qaadye
    *
      Hadday jeer cimaamad u lahayd, Celi ka tuuryeeye
    *
      Gablan buu wuxuu la cuskugaa, cimilkii Gaafow’e
    *
       
    *
      Afartii timaha cawlanayd, caawa waa labo’e
    *
      Caalwaaga haystuu faraha, ku ciddijiidaaye
    *
      Walaalow cidluu yuururaa, camal daraaddiise
    *
       
    *
      Curdankii Surweelle u kacay, kala ciniineene
    *
      Nimankuu rag kaga caalladnaa, way carbariyeene
    *
      Walaalow caq baa laysay iyo, caaraddhuub Seda’e
    *
       
    *
      Abbow Cali-Qod bay ku caddileen, caraqii Doolloode
    *
      Cirifyada Wardheer bay ilmadu, camanka qoysaaye
    *
      Waakaa sidii cawl la ganay, caalyo geyla lehe
    *
       
    *
      Asagoo cimri ah buu baroor, la cifanayaaye
    *
      Cusri bayna haystee sidaas, kuma canaadneene
    *
      Innagaa cawaan ahe hohey! codasho noo keenye
    *
       
    *
      Camalkulule wiilkii caddaa, Caanonuug dhimaye
    *
      Cabdi Jaamac bay kula hareen, ceeri bana weyne
    *
      Carowgii la dhigay Jaamac-Nayl, carunkii baa yaale
    *
       
    *
      Cawil jeenyihiisii ninkii, caarifaa garanane
    *
      Cooddida jirkiisii lahaa, caalle loo legedye
    *
      Kubab ceenadlow iilkii buu, ikana caayaaye
    *
       
    *
      Hurrow ina Cabbaas bay wadnaha, kaga cidaadeene
    *
      Carriskuu ku go’ay buu tukuhu, weli ka cayshaaye
    *
      Geesigii caadaawuhu necbaa, Daahir-Low cuna’e
    *
       
    *
      Cismaan Cabdi Cismaan iyo walaal, Caabbi baan tebaye
    *
      Canbaluug la moodyow Sujuu, waa cadkay maqane
    *
      Walaalow Curtii Cali-Yarey, kaga cuq siiyeen
    *
       
    *
      Cali Baaryareen jiifiyeen, Cagi raqdiisiiye
    *
      Xassankii cabbaaryaha lahaa, cidi ma raacdayne
    *
      Dhamuukey ku ciirsheen rasaas, dheeh casuura lehe
    *
      Casow Maxamedow ina Saciid, mililki ceegaagye
    *
      Caqli suubbanow Muuse wow, camal guhaadoone
    *
      Cimil Cali siday ula hareen, ciide reer Dalale
    *
       
    *
      Curguggii Goldogob baa’ba’aan, kuu caddadayee
    *
      Cosob bay ahaayeen dhammaan, keenay caarado’e
    *
      Cishiriin jir buu wada ahaa, ciidankii go’aye
    *
       
    *
      Cardintii horeetey iskuul, ku cilmi qaateene
    *
      Casharkay bareen waalidkood, ma calfan qoonkaase
    *
      Sidii caw la jaray oo kalaa, loo callaal waraye
    *
       
    *
      Saddexda iyo tobankii cirjiir, lagu cardaaduuqye
    *
      Dawacooyin cuucliyo dugaag, lagu cashaysiiye
    *
      Car yaw dhiidhiyaa laga lahaa, ciribtirkoodiiye
    *
       
    *
      Magac kuma caddayn karo raggii, ciidda hoosgalaye
    *
      Cuntubyaa ku lumay goobihii, Yeed ku caanbaxaye
    *
      Galowguba cabaad geeridii, Goroyo-Cawleede
    *
       
    *
      Walaalow cibaarada dhacdoo, layna ku cadaadshey
    *
      Calaan iyo nin liitey la tahay, inaan la coodayne
    *
      Mar uun buu ilaah noo cawilin, culuq ka doorreene
    *
       
    *
      Inkastoon ciriir weyn qabnoo, layna ku caweertay
    *
      Cirshigaa waxaynoogu qoran, guul calaamadane
    *
      Casiis bayna kaalmaynayee, haw cabiidsamine

== taariikhda gabayga ==
Gabayada afsoomaliga lama yaqaan sida uu u bilawday sida afka soomaliga oo kale laakiin waxa macruuf ah in gabayga soomaliga ahi soo maray marxalado fara oo loo aanayan karo abwaanadii hore. tusaale ahaan raage ugaas oo ku soo kordhiyay habka laba dhaca qaafiyada, ugaas nuur oo soo kordhiyay habka maansada iyo gabayada gaagaabn iyo sdioo kale isticmaalaka ereyo badan oo soomali ah.
Darbadaaley
Qorraxdu cirka kalabarkiis ayay xoogaa dhaaftay, waxaana dhabanaysay layr fudud oo dhanka deexeed markaas ka soo bilaabatay, oo uu qabowgeedu dejiyey kulaylkii gabbalka maalintaas ka soo haadayay, kaas oo ay Maxamed iyo tuldaha uu la joogaba tan iyo barqadii la dhididayeen. Waxay naacawdaasi ruxaysay kob leh geedo waaweyn oo cumur ah, halkaas oo ay daaqayeen neefaf ka badbaadey dhacii ugu dambeeyey oo lagu qaaday geelashii dhawaan la weydaariyey, inta raggii dhaqay badankoodii hilibkoodii haadda loo waray.
Dabaysha duhur kolkii ay dhacdo wuxuu geelu qabatimay in uu dhirta waaweyn uu isagoo habeedinaya harsado oo hoosteeda ka daqaqamo, caws ama dhaayin afka la raadiyo. Waxaa, hase ahaatee, intaysan halihii cadceedsi u dareerin orday Maxamed oo u sii jeestey gurigii adeerkiis Aw-Muuse Ismaaciil oo ay da’diisu kolkaas toddobaatan sano ka badan tahay. Wuxuu labaatan jirkaas halaha barqa maalay duhurkii xaafadda ugu rooray waa jacayl uu u qabay in uu maqlo gabay uu ka malaynayay in uu wadaadka adeerkiis ahi ka tiriyo geeridii iyo cayrayntii loo geystey xoolohooda iyo xigtadooda.
Geed weyn oo aqalka hortiisa ah ayaa waxaa falag ku hawlanayd bahdii ugu yarayd ooriyaha odayga oo aan madaxa kor u qaadin ilaa uu Maxamed oo matoobbo sitaa soo dul istaagey oo yiri: ”Maxaa lagu harsaday?”
Araggiisa ugama ay nixin in aysan jeclayn ee waxay mooddey in uu dhiillo hor leh la dhalandhoolayay oo geelii yaraa oo haray uu col kale ulaha isugu dhuftay. Markii uu argagaxa wajigeeda saaqay dareemay buu inta qoslay wuxuu yiri: ”Odaygii ma joogaa?”
Waxayna ayada oo naxdintii ka yaraatay, hase yeeshee weli yaabban tiri: „Hadda ayuu baxay“.
Maxamed xoogaa ayuu dul taagnaa duqdii oo falagteedii duubashida ahayd ku maqan, wuxuuna ka calool xumaaday in uusan wax gabay ah meeshaas ka helin. Ugu dambayntiina wuxuu asaga oo qalbi jaban yiri: ”Ma gabyay maanta?”
Markaas ayay toos u garatay sababta uu duhurkii u soo wirwiray waxayna ayada oo hawshii ay haysay u kaadisay oo dhoollocaddaynaysa tiri: ”Maandhow, kani damiinowye haddii aad gabyeysid gabay!”
Duhurkaas midkii ku xigey ayuu Aw-Muuse tix dheer oo gabay ah wuxuu ka mariyey fagaare ay beeshu isugu yeerteen si ay abaabul ay Darbadaaley udubdhexaad u tahay uga tashadaan, wuxuuna odaygu tixda ugu luuqiyey qaab xallad leh oo aan laga filayn in uu nin da’daas joogaa maansada uga dananiyo.
Inkasta oo uu ahaa ninkii ugu horreeyey oo gabay dheer afka Soomaaliga ku tiriyey, haddana waxaa tixda ka muuqata in ay lid ku tahay qaar ka mid ah tiirarka ugu waaweyn dhaqanka Soomaalida. Waxaa maansooyinka iyo maahmaahaha ku badan in aysan dumarka iyo dhallintu garasho fiican lahayn; hase yeeshee wuxuu gabyaagaani ku nuuxnuuxsaday in ay dhallinyaradu hayaan maskaxdii iyo muruqii bulshada lagu horumarin lahaa iyo in hawl kasta ayaga loo daayo, halka ay dadka filoobey nasniin iyo taakulayn u baahan yihiin oo aan waxba laga sugayn, waxaana tusaale buuxa ah meeriskakan: Daalicii markaa baxay nakhliga, boqol ka doorroone. Wuxuu kale oo darbad dhan ku guubaabiyey dumarka oo uu hab qurux badan u dhiirrigeliyey, isla markaas wuxuu kaga dabeecad duwan yahay maansooleydii hore in madaxda la canaanto oo aan hadalka lagala gabban.
Darbane Maxamedow gabay aduu, kuu daliil yahaye
Aduu kula degoo kula dersoo, daacad kuu yahaye
Durdurkiisii adigaa ahiyo, daristii [1] weyneyde.
Ducaqabe adaan waxaan lahaa, xaal walba u daaye
Da’daadaan lahaa waxay furfurin, daharradii [2] baase
Duq baad tahaye joog baan lahaa, waa la soo didine.
Duullaanka hore waxaan lahaa, wiilasha u daaye
Haddii laga danbaxay xaajadaan, idinla doonaayay
Dirqi buu igu qabsaday hadalka inaan, anigu dooxaaye
Wuxuu mudanahay iga dalbado, diiday ma awoode
Kol haddaan dariiqiisa furo, wayga soo degine,
Waxeer labada daar [3] ii fadhiya, aan idin deeqsiiyo:
Madfacaan diyaarsaday miyuu, derejku ii fuulay
Dabkiyo liifaddiisii miyaan, mar is dareensiiyey
Danbaaburo rash iyo qiiq miyaa, uunkii wada daadhay;
Awal maanso waataanan dumin, toban diraacoode
Dibnahayga waataan ka jaray, tan iyo Dayrwaaye
Dannigayga waataan is iri, Aakhiraa darane.
Dariiqayga waataan ka dhigay, diinta Nebi raace,
Doqontiyo haweenkaa is yiri, kani damiinnowye.
Dig dhehoo dannaagooyin dhoo, dininig roobaad dheh!
Durdurkii Garoowiyo cirkiyo, danabyadiisii dheh!
Dawladaha is waafaqay habeen, dacawigoodii dheh!
Dirirtii Miskoo iyo rash iyo, dab iyo baaruud dheh!
Dayaxiyo shamsada soo baxdiyo, waaga daalacay dheh!
Murtidaan dambaysiin jiriyo, doogsin galabeed dheh!
Xarafyada ma kala dooriyee, Do’ iyo Daalkeed dheh!
Dadow xalay hurdana maan damcinoo, doob isugu waayay
Degtii aan barkiga saaray baa, madaxii loo diidey
Daas gogol la ii dhigay miyaa, igu dabayloobey!
Dacas [4] iyo rafaad bay heliyo, diilalyo [5] i saaqday
Waan wada deddadey [6] sida laxmiga, la iga diifaayey
Dubaaqayga oo idil miyuu, dab iga qiiqaabay.
Dayax dhacay intuu waa ka galay, waysla diriraayey
Sidii aar damqaday oo cartaan, doobbaha u giijey
Dibnihii aan ilkaha ku qabsaday baan, daa’im ku abaabshey
Galow sidii markii wax aan damcaba, wayska dananaayay!
Degganaansho iyo nabad miyaa, xarigga loo duushey
Ma waxaan diidayaa uumiyuhu, dib uga rayn waayay,
Dacartaan hortii xiray miyaa, la iga soo daayay?
Ciil iyo hammi aan dugin [7] miyaa, la igu daardaaray
In aan diir qadhaadhnahay miyaa, uunka laga daahay
Dagaalka inaynnu qoob dhigin miyaan, dad ina moodaynnin?
Darbad waxaan u naqay mudanahay, hal aan ku diiraabay [8] ,
Darbabna waxaan u naqay reer tolkayoo, doorkii ka idlaaday,
Darbadna waxaan u naqay ooryeheer, nagu dan seegaaya,
Darbad kalena waa aniga iyo, dan iska sheeggayga,
Darbad kalena waa Guullahay, Daayin midaan tuugo;
Darbad waxaan u naqay mudanahay, hal aan ku diiraabay
Tan iyo Qaw [9] adaa daadsan iyo, ceelkii Dabarowe [10]
Ogaadeen cabsi buu uga dan baqay, dooggii Himirowe
Dangudban iyo Dhudhubo-Hawd hartigu, kaaga soo durugye
Dacal kale Kax iyo buu degaa, dooxadii Dhudube [11] .
Dadka yaroo cadad ah damac lahayn, lagugu sii daaye [12]
Kolse haddaydin dirirtaan khalqigu, amarka waa dayne
Nuur Maxamed geeluu dalbaday, tuludna loo diidye
Ergo daran kacaysoo dulli ah, dooxadii timide,
Laye wuxuu la soo duday bahdiis, inay daweysaaye
Darbane Nuur Cismaan keli ahaan, dooc ku tari waaye
Ogaalkaan dareen qabo mindhaa, uma dadaashaane.
Dayacanow delleganow [13] sidii, doog Alle cid siiyey
Diigdiigsadow [14] sida biciid, cid uma daardaare
Shisheeyuhu wuxuu damacsan yahay, waana kama diide
Duqowdiyo ikhyaartii la diley, kama digriiryaade [15]
Duunyada haddii lagala tago, dib uma raacdeeye.
Iyagaa isku duullane cid kale, deyiba maayaane
Haddaa duulba duulkaan u guran, dab iyo baaruude
Koo kale dantiye keenna dega, deexda bariyaysa
Dayn iyo dukaan baad gashiyo, damac magaalaade
Dadaalkaagu wuxuu saaran yahay, diiro saraciiye
Darxumaad u wada liidataan, duunyaseegyahowe [16]
Candho-diiranley duul nin [17] lihi, cid uma daayeene
Dudiyo Xiito [18] nimaan loo lisayn, duni ku leeleelye.
Diihaalku geel inuu ku ba’o, idinka diimoonee
Duhurkii haruubkii ahaa, kibis ka doorroone,
Kolse haddaad dariiq wada madhaan, waysu soo dumine,
Inshaa Allaahu duulkaad gashaan, waa dulliyayaane.
Waxsaan lagu dambaabayn dad Bari, haatan boqor diidye
Iskaga daalid mooyee guddoon, haatan damashowye
Waxsaad kaga daliil qaadataan, beeni duug ma lehe
Haddii dooyadaad [19] shalay dhigteen, Udan ku daaduumay
Kolkuu soo dunmoo soo durkoo, dirir la dhawraayay,
Inuu soo dabbaaldego hadday, dani geyaysiisey.
Ammaantii beryahaa nalaga diray, dahab hadduu keenay
In aan boqorka laga dayn haddii, dhaartii lagu duugey
Markaad socodkii diideen haddii, duco laguu oofshey
Darmaanihii [20] dilkii Hagar haddii, duudsi laga yeelay
Doolliyo hadduu Irir warkii, haatan wada doojey
Iiddoorka Dix jira hadduu, diririgtii sheegey.
Dalal iyo Ugaas iyo Wacays, duulka bah Xawaadle
Duud Magan Warfaa reerahaan, damac walaalowney
Libintuu ku diirsaday ninkii, wax ila doonaayey
Nin mowdkiisa laga daahayoo, dilayo mooyaane,
Dib baan wacad Allee geelayaga, cidi u daardaarin.
Darbadna waxaan u naqay reer tolkayoo, doorkii ka idlaaday
Dabdacallaad [21] ahayd waaxidaan, dabo u noolayne
Dilkaagii la doon laguna farax, sida dad gaalaade
Debinkaas lugaha kuugu jira, lagugu sii daaye
Naftaada u dadaal wacad Allaan, duulna kuu rabine.
Adamihii [22] maroodiga damcoo, waayo daba joogey
Hadduu dagantidii rabay hadduu, boqonta doonaayey
Uu diday daleeshana u baxay, damacna dhiilloobey
Intaan dhowrihii [23] dirirba holin, duruga mooyaane
Durba qalanjaa [24] soo dadbee, da’a dambaan waayay.
Duflihii libaax dhalay hadduu, duqu mar weynaado
Digta iyo dagaalkiyo hingada, duulistiyo xoogga
Dariiq baa Ilaah wada marshaa, doqon ma yeeshaane.
Daalicii [25] markaa baxay nakhligu [26] , boqol ka doorroone
Qabiilana duryaadka u kacay, door ku noqotaaye
Ayaxuba hadduu meel ku dego, doogga ka idleeye
Dawacaduba ari bay gashaa, labo ka dooxdaaye
Waraabuhuu ma daahiro waqiis, duhurka maalmeede
Wuxuu duud habeenimo u gelin, daganti un dhawre.
Naagiba nin ay dahatey [27] baa, lagu dangiigaaye
Rabbi amarki waa duqe maxaa, doorshey faraceenna
Kun nin oo aan dab hurin karin maxaa, duul ka wada beeray
Maxaa dog [28] iyo beer idinka dhigay, dux iyo jiir waayey
Hohe nimaan ku diirsado maxaa, duge idiin diidey!
Nin guubaabadiinna isku deyey, wow dan li’i uune
Wax wacdigu dubaaqa u galaa, duulka khayrka lehe
Damiin dhega la’ lama waaniyee, waa isaga daale.
Nindoor iyo dilaa iyo tolkay, deeqsi ka idlaaye
Raggii ficilku daardaari jirey, duug la wada geeye
Damiir waxaan lahayn baa ku haray, dohatan [29] xeebeede.
Ilma Yuusuf qaar wax u dilaa, kama danbeeyaane
Dacar boowayaashiis shalay, sarac ka doorteene
Kuwii Faarax diley eebbahay, deeq isaga siiye
Alla reer Xirsoo wada dug yiri, damashi weeyaane.
Danab kulule goortuu is dhayo, dab iska nooleeye
Darxuma weyne weligiis hurdada, daa’in kama toose
Ninkii ina adeerkiis dulmiya, dib u xanaayeeye
Diradiriyo muran iyo xisdi baa, dilay naftaadiiye
Sidii dumar nin wada qabo xan baan, la iska daynayne
Dakanaduu dadkeedii kan yahay, duug wallee ma lehe.
Dad haddaad tihiin toban sanaad, laguna daaqeene
Dabqaxa Dhirindhireed madaxyadaan, abidan duugoobin
Doob-Cadale iyo tii kaloo, laga danbaysiiyey
Alla dakhalka jabay baan, waqiis laga dawoobayne
Dakanadiinna maqan oo rag qabo, deyiba maysaane
Haddaan diin la dhigan oo ninnimo, daabka la adkaysan
Dulli baa lagu socdaa wacad Allee, labada daaroode.
Darbadna waxaan u naqay ooryeheer, nagu dan seegaaya
Korkiinnoo dallaayada raggii, daahirka u shuufey
Laabtiinna ninmankii ku daxay, shayga dananaaya
Gacmihiinna nimankii u dumay, lacagta duuduuban
Daclihiinna nimankii ka lulay, dahabka laalaada
Durrihimida khayliga [30] raggii, duuddiin [31] idin saaray.
Nimankii degdeg u keeni jirey, xidid wuxuu doono
Durdur sidi raggii caano geel, idin dabaalsiiyey
Dacaamkiinna nimankii ka dhigay malab la soo diiqay
Diggooniyo ikhyaartii kaloo, deyrka idin keentay
Intaan duugta lagu aasin baa, daahyo rogateene.
Dad wada cajab oo waxaa la yiri, naago door ma lehe
Shalay waxay ka dalangaynayeen, danaf cayaareede
Durbaan bay layeen tumanayeen, damac la’aaneede
Inaan dumar kalgacalkiis wax gelin, diirka ka caddayde.
Orda doomahaas raaca oo, Doy [32] isaga dhoofa
Ama kaca Hartigu waa duddee dawlad kale aada
Ama kaca raggaa Saaxil [33] dega, suuqadda [34] u danansha
Balse inaad na diir dhawrataan, waaba doqonniimo.
Darbad kalena waa aniga iyo, dan iska sheeggayga
Duhur iyo habeen iyo dharaar, oohinta aan duugin
Daaraha cidla ah iyo guryaha, igu dabayloobey
Dalanbaabigaygiyo lugaha, diifka socodkayga.
Derbiyada magaalada agoon, diiqsan baa tubane
Alla dumar hangaalan [35] baa ku badan, dawyadaan marine,
Wallee ama dan li’i nooga baxe, labada duubduubni
Ama dumar rag kale qabo annana, weer [36] ku daa’imminey.
Darbad kalena waa Guullahay, Daayin midaan tuugay;
Eebbow dambaabaye maqfiro, adigu hay diidin,
Eebbow cisyaankaan daldalay, derejo ii dhaafi,
Eebbow waxaan hor u dulmiyey, ha igu daymaynnin,
Dabka belelka naaraha Allow, derekadaa hoose
Ebbow Ibliis ha igu darin, duulka lagu biirsho,
Eebbow kuwii lagu derbiyey, hayga dacal yeelin,
Ebbow dakano naguma gelin, nimankii deexeede,
Eebbow nin weliyoo la diley, waad ka dirirtaaye,
Eebbow ma duudsidid xaqa oo, Daayin baad tahaye,
Eebbow rucbiga nagu dul furan, duul kale u meeri!
Maansadan aad ayay intatan uga badan tahay. Sidii hadba tuducyo u lumayeen ayaa intaasi ka soo hartay, waana arrin aan la yaab lahayn. Waayo qoraal iyo cajalad midna gabaygakani ma gelinnin muddo qarni iyo badh ah oo afka ayaa laysugu tebin jirey.
Waxay Soomaalidu weligood isu sheegi jireen in markii uu Aw-Muuse Ismaaciil tixdaan mariyey uu raaciyey in aan Darbadaaley nin qarnigaas nooli ka jawaabi karin; haddiise uu nin qarni dambe iman doonaayi ka jawaabo in uu horay ka geeriyoon doono, waayo waa gabay sun halis ahi ku qarsoon tahay oo ay in laga gabbadaa habboon tahay.
Doogkiciye
1979kii ayaa waxaa maalin harkii jiq Walwaal u dhow ka soo baxay gaari gaashaaman oo uu rinjiga marsanaa u ekaa dharka ay xirtaan ciidamada difaacu oo tuutaha lagu magacaabo. Cirka waxaa ku hilnaa daruuro gibillo waaweyn ah oo xagga koofureed haddaayay ka soo gurmay, laakiin markaas la moodey in aysan soconayn oo ayaga oo heego ah isku gudbey afarta goonyood idilkood. Dhulka waxaa ka muuqatey abaar ku raagtey oo toontii uu gaarigu ka soo baxay geedeheeda iyo meeshii dhirta gaagaaban lahayd oo uu asaga oo weli guuxaya taaganaaba waxaa saarnaa tilmaamo jiilaal. Caleen kutaal ah mooyee mid doog waayadaas aagga laguma arag, waxaana abaarta ka darnaa colaaddii kharaarayd oo ay xudduudda dheer oo Itoobiya iyo Soomaaliya noqotay goobo dhiillo oo ay meydka iyo fuuqyadu dhagxantii ka bateen, dad iyo duunyana laga kala qaxay oo ay habeen iyo maalin isku hardinayeen guutooyin uu galowgu ooyey.
Haddana wuxuu baaruurkii u sii dhaqaaqay dhanka koofureed oo geedo waaweyn oo teelteel ahi ka muuqdeen, waxaana ka soo daba baxay dhawr gaarii oo kale. Xoogaa yar ka dib wuxuu soo dhex maray ciidan qoryo yaryar ku hubaysnaa oo ay badankoodu kadalloobeen. Hareeraha oo dhanna waxaa ka soo funaanay ciidan, waxaana jihadii uu gaariga gaashaamani ka yimid isi soo daba joogey baabuurro kala jaad ah.
Geed weyn hoostiis buu gaarigii istaagey waxaana ka soo degey saddex nin oo ay mid ka mid ah sii gaar ah ciidanku u eegayeen. Wuxuu ahaa wiil dheer oo aad caato u ah, oo indho godgodan leh, kaas oo filkiisu soddonka galay. Timihiisii adkaa way ku baxeen garkana intuu maalmo ka hor xiiray ayuu xoogaa foodda keenay oo curtiisii dheerayd baa toos loogu jeedey. Wuxuu dhexda hayey oo laalaadsanayey qori faalgurey ah kabo madmadow iyo tuutana wuu qabey.
Waxaa meel dhow ka hoortay hogol, ciidankiina waxay degdeg u taagteen teendhooyinkoodii. Isla markiiba waxaa isu ekaaday cirkii iyo dhulkii oo kabihii ciidanku waxay quusayeen daad xaafood dul sabbaynayey. Dhibcihii darbaallada darandoorriga ugu dhacayey iyo ufadii dhirta iyo dhismayaasha liiliijinaysey waxaa lala maqli waayey onkodkii badnaa oo ay ragga qaarkood dhegaha faraha geliyeen, waxaana xareeddii dhulka dulundulcaynaysey if qurxoon ku bixinayey biriqdii aan hakasha lahayn oo indhaha lagala gabbanayey.
Sagaal iyo labaatan jirkii timuhu ku baxeen bulaankii ciidanka kama uu qayb gelin ee aamus buu teendhadii ku jirsanayey, wuxuuna mar danbe kor daadkii uga qaaday faalgurayga kursigiisii si aysan birta biyuhu u gaarin. Kolkaas ayaa nin garabkiisa fadhiyey intuu jalleecay wuxuu ku yiri:
- Khaliif maxaad la fekereysaa?
Baxaalli ahaan Khaliif Shiikh-Maxamuud wuxuu ahaa nin aamus badan oo go’aan adag. Wuxuu ka fakaday ciidamadii booliska Soomaaliya oo uu asaga oo yar ku biiray, wuxuuna dhuumasho ku galay dalka Yemen oo uu ka dib ka sii aadey waddanka Sacuudi Carabiya, halkaas oo uu ka helay shaqo fiican.
Asaga oo galab casarkii shaqo ka soo rawaxay buu wuxuu soo maray niman soomaali ah oo ku maadaysanayey saraakiil maalintaas Soomaaliya lagu toogtey oo afgenbi ay dawladdii ku samayn lahaayeen lagu qabqabtay, wuxuuna galabtaas goostay in uu u kicitimo dalka Itoobiya si uu ugu biiro mucaarad waayadaas la abuuray. Galabtaas habeenkeedii wuxuu cajalad ku duubay gabay isla markiiba gaarey dhulal badan oo markii hore ay xukuumaddii Soomaaliya in uu tiriyey u maleeyeen nin la oran jirey Cali-Afyare Aw-Cilmi, kaas oo markii uu labo toddobaad xirnaa la siidaayey, maxaa yeelay idaacaddii mucaaradka ayaa markiiba oodda ka soo qaadday gabayo kale oo codkii Khaliif ah; waxaana markii Cali xabsigii laga soo daayey lagu khasbay in uu ka jawaabo gabaygii Hurgumo oo ahaa tixdii ugu horraysey oo Khaliif.
Maalintaas  roobabawda ahayd, markii jirkii qaaday oo daadkii qaarna guray qaarna gudbey waxay ciidan sayax farfadhiyaa habsami u dhegaysteen luuqdii Khaliif Shiikh Maxamuud oo uu ku mariyey Doogkiciye oo uu kaga jawaabayey Darbadaaley. Markii uu sheegay in uu gabaygii sunta ahaa faragelin ku samaynayo ayaa raggii qaar u digeen, wuxuuna ku jawaabey:
- Geeri iyo nololba Eebbe ayaa ii haya.
Aw-Muuse Deelleyda gabay, adi laguu daaye
Adigaa dabuubtiyo [37] tixaha, soo dabaal baraye,
Deelqaaf la’aan waadigii, daaddahayn jiraye.
Doorroone mawdkii hadduu, dunida kaa dheelmay
Malag Eebbe soo diray hadduu, maradii kaa diiray
Gegi ay dillaacsheen haddii, lagugu hoos duugey.
Rabbi kuu dallaayadi qabriga, labada daamoode
Oo derejo dheer iyo ku saar, dadab sariireede,
Ku dangiigso meel roon adaan, diinta caasiyine!
Denbidhaaf lagaa yeel wadaad, daahiraad tahaye
Durdurkii firdowsiyo ku waar, daar naciimo ahe,
Duddadii Rasuulkiyo la shawr, duul malaa’ig ahe.
Dulinkii cadaabeed Ilaah, kaaga derejeeye,
Jahannamo ka durug waadigii, daacadda ahaaye,
Dahrigaaga naartii Allow, aanay ku doobbayne!
Dulmi nimaan aqoon Aakhiraa, dabaq la seexshaaye
Nin dallacay ahaw oo waxaad, doontaba ha waayin,
Dunji xuuralcayn ihi Jannada, kuu dabbaaldega’e!
Afartaas midaan kuu dalboo, kuu durraansaday dheh!
Kalgacayl dun weyn oo qalbiga, igu dahaarraa dheh!
Ducadayda aammiin in uu, Daayin kuu qoro’e!
Hayeeshee dantaan uga socdaan, kuugu daadegine;
Sidii ruux intuu daqar ku yaal, daqantay laandeyre,
Darbadaaley goortaan maqlaan, wada dubaaxshaaye!
Waan wada deddoodaa sidaan, duumo baas qabo’e
Dubka un baan dhaqaajaa sidaan, diilalyaysnahaye
Markaad dakhalka jabay sheegto baan, dan u ilmeeyaaye.
Sidii neef dibboodoo kalaan, dulugle rooraaye
Duhur iyo allayl oohin baan, dhabanka duugaaye
Duufaan xagaa baan anoo, dagan ka yuusaaye.
Derrinkaan fariistaba dhulkaan, tahan [38] dalooshaaye
Daardaarka ereygaagu waa, iiga darayaaye
Dardhashaan ka qaadaa sidii, ubadka dayreede.
Raggayagii la wada duudsiyaan, dib u xasuustaaye
Dhiiggooda diixanahayaan, caro diryaamaaye,
Dacalllada intaan fiiriyaan, diricna waayaaye.
Awgay dan li’i bay ahayd, diriradaadiiye
Diigdiigashay kaa ahayd, weerar dumiddiiye
Nin xarrago dalbaayaad ahayd, laguma daafayne.
Hadba laba da’ood tii dambaa, belo dufaysaaye
Darxumada na haysaa ka daran, sebenki Daacuune
Dacay baannu wada qaayibniyo, oho ma-diidaane!
Nabsigaa dawaaraynayaa, noo dulmeersadaye,
La dullowyey waagaas haddaad, dad u sarrayseene,
Halka dabadu geelu uga taal, noqoy dirkaagiiye.
Waxaad adigu diidaysay baan, samo ka doonnaaye
Dastuurkii aad ku noolayd haddii, nalagu deynaayo
Deeq baannu wada siin lahayn, duudki Hoysama’e.
Nin durriyad xun weligiisba waa, laga daduucdaaye
Sidii ceel dardhaabeen ah baa, laga durduurtaaye
Allaylehe la dowdabi tolkeen, laguna daanshooye.
Dabqaxa Dhirindhireed dooyadii, dalaggu kuu keenay
Doob-Cadale iyo kii kaloo, laga dambaysiiyey
Warsangeli hashuu kaa didsaday, tani ka diif weyne!
Waakaas duggaagii ka fuley, daribti reeraaye
Wax tukuhu daloobinahayaa, doobabkii kacaye
Durqe iyo dorgay hilibkayaga, loo dayaafadiye.
Saaddii dabuurihi dibbay, kula dillaantaaye
Dibnahaaga hadalkii aad ka tiri, doog [39] xun nagu reebye
Wuxuu noo dednaadaba hadduu, soo daleel baxaye.
Wuxuu galow ka sii dananayaa, dirirka cawleede
Weligana wax loo daalacshaa, walaxyo diimoone
Malahayga daafkaad ogayd, haatan soo degaye.
Riyuhuba shabeel dalax hurday, lugo ku doontaane
Marti fiid u dumey buu mar un, yabaq u deexdaaye
Jinnigii dayoobaba nin baa, loo dalqamiyaaye.
Ilaahay diiwaankiisu waa, kaa da’ weyn yahaye
Inkastoo dubbuhu noo dhignaa, nalagu daaduunshey
Adeer dayradaadii horoo, daahday baa timide.
Majeerteen daciifow sidii, doonni caaridaye
Inkastuu dadaal kaa ahaa, doqon ku sheeggaagu
Dannigaad awaaleysey baa, loogu dawgalaye.
Run baa lagu dawoobaa illeyn, beeni duug ma lehe;
Dacas inuu na fuuliyo inaan, debecney mooyaane,
Waakaas doofaarkii Gedood, daalash noo helaye!
Waakaas sidii tuug dibjir ah, duurka noo galaye
Waakaas sidii dabatadii, deero noo qalaye
Waataas duryaad hooyadood, kala dalaabeene.
Waataas islaan duub xidhiyo, boqorro dawrweene
Waataas duqow iyo ugaas, loo dawarayaaye
Waataas nin ay diran jireen, diiraddow sida’e.
Waataas dabkii nalagu shiday, degelku qiiqaaye
Waataas guryihii deyranaa, wada damaagmeene
Waakaas nin dahab beecin jirey, darayga xaabaaye.
Dhallinyaradii waataas dillaan, doolba meel degaye
Goortii wixii duxi lahaa, daayac lagu laystay,
Waataas la deydeyahayaa, daaddufkii haraye.
Waataas dekanaday qabeen, Sede ku daaqaaye
Waataas aan lagu doonanayn, col iyo duullaane
Waataas siday noo dibreen, duudka loo dhacaye.
Waataas dariiqyada hablaha, lagu dubaaqayne
Waataas ilmada dililiq lihi, dulundulcaysaaye
Waataas aan loo diir naxayn, tima-daliigleeye.
Uurdigiso dalanbaabiday, dalan kacaayaane
Haddeerey intay wada dahdeen, silic la duukhaane
Dafir iyo waxaa loogu daray, jeel ku daa’imise.
Dingaraaro booraa ku taal, duudda Maxamuude
Meydkooda daadxoor la mood, dooxu soo rogaye
Duufkay cuneen wiilashii, damaca waallaaye;
Ciisihii darrowshaha nebcaa, daabbad laga yeelye
Kuwuu ficilku daardaari jirey, harag ma doorshaane,
Alla kama diqoodaan gabdhaha, daacayoo sida’e!
Dagaal uma habaystaan intay, danan afuufaane
Hubka kiisa darandoorriga ah, kama dinnaahshaane
Nafta uma diyaarshaan mid uun, labada daaroode.
Abshir [40] deyrkii lagu meeriyaan, cidi ka siiddayne
Damashkiyo rafaadkuu qabuu, dacayda ruugaaye
Dugsi waxaan lahayn bay noqdeen, doobi dhamayaale.
Dabar laguma xoodeen hadduu, duubi leeyahaye
Hoggaan laguma doodeen sidii, dooha awrka ahe
Hohey lama durbaansheen, intay labaddibleeyaane!
Nin dumaashidiin ciilay oo, Diiniyaa jira’e
Hindiya gabadhii laga doonay baan, qaranku daabnayne
Waxaan loogu soo daqaqamayn, waa damiir xumo’e.
Haween aan dalaaqnayn haddana, dulay cidlaa taagan
Oo aan duryaad kuu dhalayn, lana daryeelaynnin
Oo aqalka darintii u tiil, lagu dabayleeyey.
Allaaba waa dareen iyo in ay, dib uga yaabaane,
Haddii loo damaaciyo sidaa, Maxamed [41] daaskiisa
Dar ilaahay qoon kale waxaas, uma dulqaateene.
Inkasteey darmaan quruxsaneey, dihintohoo joogto
Oo ay dubaabkii Siyaad, dalaw ka tuuryaysay,
Iyadays difaacdaye ninnimo, kuma dumaashaane.
Danbar bay noqdeen shalay hadday, dacar ahaayeene
Haddii ay Daawad [42] gubanayso, oo Celi dawaafaayo
Dabcigiyo aqoontoodu waa, giiro-dabataage [43] .
Reer Cismaan digtii gaadhay bay, wada diryaameene
Sidii loo derderey bay dhammaan, doc ula jiifaane
Waxaa loo dudumiyaa sidii, dooro idifleeye.
Dulalkii Qardhood iyo Kobnaa, lagu dullaalaaye
Bah Dirtii dalaaniga ahayd, Dalalku weydeede,
Garabsare wadaan kama daraan, lawliskii Kuba’e.
Deris iyo xigaal kama dhigteen, Xaashi Dalabeeye [44]
Marreexaanka Doolow ammaan, kama dareersheene
Rabbaw deyey damaashaad inay, ugu danaystaane.
Adoogii nimuu duunyo dhaqay, dibse u cayroobey
Kaftan laysku daadsaday hadduu, doodda kaga faano,
Anigaa dameerlaa ka roon, taajir doorsamaye.
Waxse aad kaga daliil qaadataan, dulucda maahmaahda
Dayaxaan madoobaaday iyo, dogobka nuuraaya,
Dabcigiyo aqoontoodu waa, dawlad baan nahaye.
Cumar soo digiigixi hadday, degin xirnaayeene
Inkastoo la deeddamahayoo, diiqalyo is dhaaftay
Dululaatiyaal baa warmuhu, uga dusaayaane.
Libaaxuba hadduu miid darsado, daacuftiyo foolka
Kolkuu shaarubbada daylo, buu lulo dakaamaaye
Haddaan Eebbahay dabanbasayn, dago ma reebeene.
Iyaguna barqay duban karaan, ururka Duujaale
Taliskaa dukhuunka ahna waa, dumin lahaayeene,
Wuxuu dakhalku uga fooraraa, waa damiinnimo’e;
Shayddaan dakhawlamahayaa, soo dakhaakhula’e
Intuu debin u qooluu haddana, uga dul boodaaye
Iyagoon dareen qabinna waa, dalaq yiraahdaane;
Diradire qabiil waa wixii, diifta noo waraye
Dawgooduu suu yahay haddaan, daayin solansiinnin
Xanta loo degdegayiyo haddaan, beenta laga doorsan;
Sokeeye isu daran daallin wuu, ugu duggaalaaye
Haddaan taladu way daabataye, odayo daaweynnin
Mindhaa ceebta idin daakhishaan, darab idiin mayrin;
Badownimada kugu doogataa, way ku dalaftaaye
Dooc uma hayaan sida warmuhu, ugu darrooraane,
Dabcigiyo aqoontoodu waa, Doollo Cigallayne.
Docda Cali Saleemaan haddaan, yarehe daymoodo
Inkastoon u digey oo gunnimo, kala digtoonaaday,
Dubaaqooda uun baw u bartoo, lagala soo daalye.
Ratigii dawaadlaba hadduu, dumarku heeryeeyo
Inkasta oo rar dooriyo culays, lagu dandaansiiyo
Hayin kaama kala daadiyee, qaalin baa dida’e.
Ninna hadduu darbaysnaan jiroo, ducuf ku weynaado
Inkastaad xornimo darartay iyo, daalash ugu yeedho,
Dagaag kama hagaagiyo inuu, dib u gurguurtaaye.
Cusri baa daboolaye haddii, Saxal dul gawriiro
Dhaaxaan durqumiyaye haddii, “diira!” laga waayay,
Maxaan ficil ku doocdoociyaa, beer ma soo duxa’e!
Daxal bay intay la uskageen, deri la yeesheene
“Deexey dadkaygii i sii!”, duul horaa yiriye,
Dabcigiyo aqoontoodu waa, cananno [45] soo diiqe.
Ibraahiinno daahay rogteen, dan iyo xeeshoode
Inkastay dinnaahyaynayaan, sooma daalicine
Hadba daraf u guurguurku waa, xaal dahsoon weliye.
Dacda Teendhabelo maalintii, lagu duqaynaayay
Hadday hiil u soo dugukumeen, loose diri waayay,
Duudyaabe gaarkood sidii, doon abaajidaye.
Darbaddaas in ay ku hakadeen, hagari waa deyne
Iyo in ay docdooda u hareen, durayga ma aqaane,
Labadaas midday ugu dudeen, looma duurxuline.
Diraac kulul walaalkaa hadduu, Dalawo maalaayo
Adoo diiqsan xoolaha hadduu, kaa dallali waayo,
Asaad doorka kale dhaanto waa, laga ducaystaaye.
Ninkii ina adeerkaa dilaa, daafad kuuma lehe
Waxba kama duwanid maalintuu, kuu dallaashado’e,
Hanna dayrinnina waa adduun, dabamarkiisiiye!
Maxamuudba diririhii iloow, soona dugukuubye
Matukade [46] dartiis uma galeen, dab iyo baaruude,
Dirrankoodii hore baan u baran, deeq rakuubsiga’e.
Wakhtigaa ku diray in ay bahdood, dar isku raacaane
Iskuduubna waw wada qabteen, dawdi Dhulugdheere,
Biciidyahanka naga sii durkow, roobku waa di’ine!
Reer Ugaarka dooxada Rakood, wada dekaynaaya
Dashiishliyo Siwaaqroon haddaan, moodey niman door ah.
Nin duddumo ammaantaan ahaa, damal la’aaneede.
Dadow Cali Jibraahiil haddaad, damac ka dhawreysey
Waakaa duskii Meeladeen, lagu dabaaxaaye,
Abtiyaalladay oo dug yiri, daaway aadmiguye!
Cabdalle iyo Daanweyne iyo, doosha Gumasoor ah
Durba Hamartiwaaq waa kuwaa, soo dulbaaxsadaye
Danabbada Ammaanlaa mar dhaw, soo danbaaburine.
Derdertii Wabeeneeye iyo, Idigfaclaa doojey
Daraawiish Cabdirixiin ah baan, duurka ku ogaaye
Tabaliyo dawaantiis mar bay, daafta soo marine.
Inkastoon diqoonnoo sidii, digo naloo xaaqay
Wallee daguug nalaga yeel, dirindir leelleel ah,
Ama diillintaan maagannahay, dunidu ciiryaantay.
Intaas oo dunuub baan qabnaa, duug iyo cusaybe
Agoon daa’imo ah baa ku badan, dooshashkii Xamare,
Waxa ooryo diriglaa qalbigu, ii dawanayaaye.
Dacluustii ku haysiyo waxaad, dininig noo sheegtay,
Shiikhow haddaan wax isu deyey, taayadaa darane,
Noo soo ducee waxaad ahayd, sharaf ku doondoone!
ERAY BIXINTA
[1]   Daris =ris, caws adag oo gaagaaban oo dulka bannaan daboola.
[2]   Dahar = daar, sar
[3] Daar =feero, saab
[4] Dacas =dhib, dandarro
[5] Diilalyo = qarqaryo, gabayoox, dhaxan
[6] Deddo = qabow badan
[7] Dugid = ebyoomid, dhammaansho
[8] Diiraabid = diirin, kululayn
[9] Qaw = tuulo bariga fog ee Soomaaliya ku taal
[10] Dabarow = ceel caan ah oo Mudug ku yaal, wuxuu u dhexeeyaa xeebta Iidaan iyo Xingod
[11] Dhudub = magaalo Gallaadi iyo Goldogob u dhexaysa, waxay ku taal Kiilka 5aad
[12] Dalleensi = sahlasho
[13] Dellegan = meel la’, wax u dhimman yihiin. Wuxuu tilmaamayaa boqorka.
[14] Diigdiigsi = qaab ay xayawaanka geesaha dheerdheer lihi u socdaan.
[15] Digriiryaan = dhaqdhaqaaq lala soo boodo
[16] Duunyoseeg = qof aan musqtaqbal lahayn
[17] Nin = madax
[18] Dubbo iyo Xiito = macagyo geela loo bixiyo
[19] Dooyo = col isku duuban
[20] Darmaan = fardaha dhallinta yar
[21] Dabdacalle = qori dhanka hoose dab ku leh korna caadi ka ah oo kolkii la qaado lagu gubto
[22] Adan = raxan libaaxyo ah
[23] Dhowre = maroodi weyn oo lab ah
[24] Qalanjo = Maroodiga yaryar ama kuwa dhaddig
[25] Daalac = caw cusub oo markaas baxday
[26] Nakhli = caw duug ah
[27] Dahasho = dhalid
[28] Dog =bog
[29] Doh = dhulka dixda ah oo biyuhu maraan
[30] Khayli = maro midabbo badan leh oo la huwan jirey
[31] Duuddi = dhammaan
[32] Doy = Kismaanyo
[33] Saaxil = Berbera
[34] Suuqad = siyaakhad, alaabada dumarku isku qurxiyaan sida dahabka
[35] Hangal = asay
[36] Weer = hangal, asay
[37] Dabuub = hadal, dood
[38] Tahan = in badan, in door ah
[39] Doog = nabar biskoodey oo soo labakacleeyey. Waa mirka uu gabayga khaliif ugu magac daray.
[40] Abshir-Haamaan Muuse
[41] Sarreeye Gaas Maxamed Abshir-Hamaan Muuse oo uu Sarreeye Gaas Maxamed Siyaad Barre inta xabsi ku ilaawey haddana ku taliyey in gabadhii uu qabay oo dalka Hindiya u dhalatay rag kale loo yeelo, ka dibna ay rag xukuumaddii ka mid ahi gurigeedii ku ordeen si ay fursadda uga faa’iidaystaan. Markaas xaaskii wadaadka maxbuuska ahi, iyadoo naxsan safaaraddii dalkeeda Soomaaliya u fadhidey magan gashay. Waxaa la tuhunsan yahay in ay arrintaasi ugu weyneyd sababaha keenay in uu Khaliif Darbadaaley ka jawaabo.
[42] Daawad = sar dheer oo dabaq ah oo ay Daraawiishtii Eyl ka dhiseen
[43] Giiro-dabataag = riyaha
[44] Barasaabkii Gobolka Bari ee xilligaas.
[45] Cananno = beeyo
[46] Sarreeye Guuto Cabdullaahi Shiikh Maxamuud Xasan, Taliyihii Ciidanka Booliska Soomaaliya (1974-78).
Ereyfuryada iyo hordhacyada waxaa habeeyey Shaafici Xasan oo isla markaasna qoray labada gabay.

== gabayayaal ==
    *  Kulligood adoomaha rabboow qaybsha kibistiiye
    * Qof kastoo kabtiya ama kalaha ama kur dheer fuula
    * Bad kalluun ku jirra kollay ku tahay amase ama koob shaah ah
    * Ninba kadabkii loo qoray Ilaah wuu la kulansiine
    * Inaan ruuxna soo korodhsanayn kaa ha la ogaado
    *  
    * Ninkase koob nimca ah fuuqsadee kadin irmaan maala
    * In karuurka uu qubo horay kaafka ugu tiille
    * Killigiiba Reer-Hagar anaa kiin ah baa rogaye
    * Kamma Sugulle maankii sidii kuray carruureede
    * Kas xumaa hoddaye naagta way kala fogaayeene
    * Ragow kibirka waa lagu kufaa kaa ha la ogaado
    *  
    * Lixda koos ee Reer Cali-gariye kaw iskaga siiyey
    * Kasi waaye wuxu waa qabaal waadna kabataane
    * Ragow kibirka waa lagu kufaa kaa ha la ogaado
    *  
    * Kaysaha adduun Ina Amaan kuma qarraacnayne
    * Ragbaa keeno gali buu is yidhi waad u koraysaaye
    * Misna kama fileyn mana hadayn kii Israa'ilaye
    * Ragow kibirka waa lagu kufaa kaa ha la ogaado
    *  
    * Af xakame karkabadii u ay iyo kulaylkiiye
    * Ka dambee Calluu yidhi intuu Kaaha guursadaye
    * Isna kaal u tumay weyn intuu kariyey waabeeye
    * Ragow kibirka waa lagu kufaa kaa ha la ogaado
    *  
    * Kalmadduu lahaa Ina Galaydh kohay gadaashiiye
    * Kaarkuba ma joogeen hadduu keeno tuluddiiye
    * Baallacad kalyaha kuma jareen kii uu quudhsadaye
    * Ragow kibirka waa lagu kufaa kaa ha la ogaado
    *  
    * Cartan dhuurta kooraha markuu kor ugu laalaayey
    * Garaad Faarax dhay iyo karuur kala macaanaaye
    * Misna kala khadhaadhaa dhunkaal kulankii goobeede
    * Ragow kibirka waa lagu kufaa kaa ha la ogaado
    *  
    * Adaa dunida kaligaa leh buu Koofil eersadaye
    * Kashiisaba ma galin wiilalbaa keebka kuu qabane
    * Ragow kibirka waa lagu kufaa kaa ha la ogaado
    *  
    * Kaakici wadaadkii dagaal laguna kaalmeeye
    * Kumanyaal laguug duub cad buu keenay Beerdhiga e
    * Waxse kadabkii go'ay maalintuu kaday raggiisiiye
    * Kabaalkiisii baa jabay markuu kariyey Reer Kheyre
    * Ragow kibirka waa lagu kufaa kaa ha la ogaado
    *  
    * Mid kuwaa ka dhigan baan arkoon kibis u laabneyne
    * Inta uu kashbacay oo kibroo kamman wan weyn yeeshay
    * Yuu niman karaamiyo colba leh kiish ka buuxsadaye
    * Kashib dhaha Islaamoow naftii kii ladnaa gadaye

=='''Salaan carrabey'''==

Halkan waxa aan ku soo ururiyey tixo ka mid ah intii aannu ka heli karayney, maansaddii murtida iyo xigmadda badnayd ee abwaan Salaan Maxamed Maxamuud Xirsi oo [[Salaan-Carrabey]]ku magac dheeraa, oo badhtamaha qarnigii tegey (1943) ku geeriyoodey nawaaxiga gobolka Togdheer, isaga oo da’ ah. Salaan-carrabey wuxuu ahaa hormuudka maansooleyda qarnigii labaatannaad. Wuxuu ahaa horkacayaashii hoggaanka u hayey silsiladdii Guba ee badhtamaha qarnigii galbaday ka curatay degaanno ka mid ah dhulalka Soomaalidu degto. Salaan-carrabey wuxuu safka hore kaga jiray suugaanyahankii tixdoodu mudh-baxday, kuwii ugu murtida iyo xigmadda badnaa, wuxuuna ahaa haldoor tixdiisa si ba’an looga jeclaa degaamada soomaalidu degto oo dhan, aadna loo danayn jirey, laguna dhegey dheegag ka mid ah tixdiisa, oo ay mid yihiin, “nin dhirbaaxo quudheed dugsadey dhaqayadeed maalye, dhashaaday sugtaa xaajadaad dhowrataa abide, dhadhan malaha aadmigu wuxuu kugu dhaliilaaye” iyo “xubin rag isku waajahay hadday xayga ka caddaato, afku wuxuu la xoog yahay magliga xawda kaa jara”. Salaan-
carrabey wuxu tiriyey suugaan badan o ku saabsan dhex dhexaadin, nabaddayn, baanis iyo difaacid iyo weerar, intaba isugu jirta.  Abwaanku wuxuu ahaa suugaanyahankii ugu horreeyey ee laba col oo is hor fadhiya tix nabaddayn ah ku kala dareeeriyey. 




 


Salaan Maxamed Maxamuud Xirsi (Carrabey) wuxuu ahaa abwaan caan ah oo hibo Ilaahay u siiyey tirinta maansada soomaalida noocyadeeda kala duwan. Wuxuu ahaa nin wakhtigiisii soomaalida ka dhex bilnaa, tixdiisuna ka boqranayd, si darranna loo xiisayn jirey, derejo sarena ku mutaystay oo iska daa dadka caadiga ahe, xitaa maansoolayaashii kale ee la eyniga ahaa ay u qireen derejada uu haysto, karaamo weynna way ugu hayeen. Waxa jira beydad suugaantiisa ku jirta oo ka dib markii ay dadku u hibeeyeen gabyaanimadiisa iyo caanbaxnimadiisa ayuu ku suntay tixiisa meelo ka mid ah. Wuxuuna yidhi: “carradaba nin laga naadiyoo, caan baxaan ahay” beyd kalena wuxuu ahaa “xamdibaaba lay wada naqaaa, xeeb haddaan tago” Waxa isna gabay ka marshey derejada Salaan-carrabey, abwaankii weynaa ee Maxamed Nuur Fadal, mar uu Salaan Nayroobi yimi, ka dibna laga war helay inuu gabyaagii Saalax Lay-diray gabay u soo tirin doono Salaan-carrabey, dabadeedna Maxamed Nuur ka hor degay Saalax oo gabay ku boqray Salaan, daaqaddana uu kala baxay Saalax Lay-diray, si afgobaadsi iyo maldahaad ah. Wuxu yidhi:


 


Haddii gabay billado leeyihiyo baarri lagu faano 



Baxsanow ina Carrabey baa kaa Ilaah baraye 



Isagaba dar shalay soo baxay bereten siiyeene 



Benderna caasibaa loogu go’ay ina Bidaarow’e 




 


Salaan-carrabey wuxuu ahaa bad-maax muddo dheer markabadda la socon jirey oo ka xoogsan jirey. Wuxuu ahaa dalmar iyo badmareen isaga gooshayey dalal badan oo dunida ka mid ah sida; Keenya, Tansaaniya, Yemen iyo qaar kale oo badan. Salaan wuxuu ahaa indheergarad aftahan ah oo garashadiisu aad u sarreysey. Wuxuuna calanka u sidey maansoolayaashii ay isku ayniga ahaayeen, murtida iyo xigmadda ka sokow  wuxuu dheeraa aqoon, ilbaxnimo, waayo aragnimo, dalmar iyo badmaaxnimo. Taas oo u fududaysey inuu barto dhaqamo kala duwan, afaf kala duwan iyo waayo kala duwan. Waana taas arrinta sahashay inuu meelo badan kaga aragti fogaa gabyaa badan oo degelkii ay ku dhasheen, kuna barbaareen weli taagnaa. 


 


Salaan Maxamed Maxamuud (Carrabey) waxa uu guursadey dhowr haween ah oo ay ugu mdunaayeen labada afo ee inta badan tixihiisa ku xusnaa, sida; Cawo Dhooble oo ahayd minweyntiisii u dhashay carruurtiisa waaweyneyd intooda badan iyo Dekeeya oo iyana sida gabayadiisa ku cad ahayd, minyaradiisii ugu dambeysey, oo sida Salaan ku muujinayo tixdiisa Dekeeya aan ubad u dhalin. Salaan wuxuu dhalay carruur badan oo wiilal iyo gabdhaba isugu jira, ayna ka mid ahaayeen Cali Salaan iyo Seed Salaan labaduba ku xusnaayeen tixda Silsilad. Salaan Maxamed Maxamuud Xirsi (Salaan-carrabey) wuxuu geeriyoodey badhtamihii qarnigii galbaday, wakhti lagu qiyaasay dhowr iyo afartankii. Wuxuuna ahaa halyey maansoyahan ah oo tixihiisu ay ku dhegen yihiin maanka iyo laabaha inta hammuunta u leh maansada iyo murtida Soomaalida, gaar ahaanna inta aan carrabkoodu dhigin halqabsiyada iyo hal-ku-dhigyada ku jira tixihiisa, ee caanka noqday. Ilaahay naxariistii janno ha ka waraabiyee, Salaan-carrabey wuxuu ka tegey taariikh iyo murti lama ilaawaan ah oo in badan lagu xusi doono laguna xasuusan doono. Waa mid bulshadiisu uga aayi doonto murtida iyo mahadhooyinka uu uga tegey.
'''Wegen-xile'''

Salaan Carrabey ayaa doonay inuu guursado Cawo Dhooble oo Axmed Grad(R Hgr) ahayd. Nimankii uu gabadha ka doonay waxay yiraahdeen Salaanow Faraska WEGEN-XILE ee abtigaa yaradka yuu ka hadhin oo haddaanu la socon Gabadh cidi ku siin mayso. 

Colaad baa geyiga saamaysay oo Axmed Grd iyo Baharasame waxaa dhex yiiley dhiig badan oo nin door ku idlaaday. Salaan talo ayaa ku caddaatay oo wuxuu sameeyo ayuu garan waayey sababtoo ah niman col ah faras u kala qaadkoodu lama quruxsanayn balse waxaa ka adkaatay doonistii gabadha. Salaan abtigiis ayuu u yimi oo yidhi abti faraskaasaan kaaga fadhiyaa oo gabadhii lagu xidhay. Abtigiis baa yiri"Abti ma ogtahay colaadda nimankaa na dhextaal"  "Haa" buu yiri Salaan Carrabey. 

Abtigiibaa yidhi "Faras aan garaadku bixin ma bixin karee bal aan garaadka la hadalno". Taas oo macnaheedu ahaa Faras lagu siinayaa iska yar. Salaan Wuxu marshey tixdan gaaban oo aan ka hayo. 

1. Wanaag maleh Xuseenow adduun la isku waalaaye 
2. Haddaad farasku inu weynyihiyo wehel dad moodayso 
3. Galab baa Waraabuhu cunaa ama la waayaaye 

4. Wajaq cudurna wayskaga dhacaa oofwareen melege 
5. Adoo werenweryiyo qayla timi WEGEN-XILaw haysta 
6. oo weerar dhacaybuu nin kale weligi fuulaaye 

7. Tol widhiidhi galay geed wahdiya ururka waayeelka 
8. Wigle jeedal lagu toociyuu warasayoo boodey 
9. barbariiqo lagu waabiyuu wadane xiimaaaye 

10. Kolkaasay wuxuushtiyo cunaan haad Allaw wacaye 
11. Weysaaqa dirireed halkay weehad ololaysey 
12. Rag is wada wajiiriyo inkaar waramadoo dhiigle 

13. Isagoo wajaqay meelxunbuu wegered gooyaaye 
14. markaasuu waraar rag u noqdaa wiiro la lahaaye 

15. Weji gacalku waysugu qabtaa shay kastoo wacane 
16. Haddaan Walaxdu gurigiina iman kuma wareersheene 
17. Wax ku siiyayaa iyo xaggaa kugu wereeyaaba 
18. Kolla waari maayee abtoow weris ha lay raacsho. 

faraskii isla subaxdii baa nin ilaalo ah oo ku joogaa jeedal ku dhuftay isaga oo aan ogeyn in farasku hurdo. faraskii baa markii jeedalkii ku dhacay boodday oo wadnihii goay oo halkaa ku dhintay.

'''[[Yaa Reer Maxamed ah]]'''

Ninka "Abaal-laawe" la baxay ee Salaan adeerka u ahaa ayaa beri nin Dhulbahante ah si kama' ah (aan ula kac ahayn) u diley. Nimankii Daarood waxay qabteen ninkaas iyo xoolihiisii. Salaan ninkaas waa u guntadey sidii uu u furan lahaa.

Nin Cadaawe Muquunshoo
Magli loo rabinaayoo
Maxbuusoo ku xidhnaayoo
Maqan baannu ogeyne
Ayaa reer Maxamedaay

Meelidaanu? lisayneyn
In rag weerar ku miisayoo
Ka milaalay xeryaayoo
Maalayaanu ogeyne
Ayaa reer Maxamedaay

Maandhaafkii kal horeeto
Hadii aan ka- malyuun
Ama guuto milaalanoo
Maraakiibta sideeda
Madaafiic qallaqaysiyo
Mahiigaan la i siinnin
Madhabtaan ka dhashay
Makruub bay ku jirtaaye
Ayaa reer Maxamedaay

Maandhaafkii laba Faarax
Mawjaddii gudihiinna 
Anba jeer an maleegtay
Waataan Ciidan malaykiyo
Macbuudkii Rabbigay iyo
Mursaliinta baryaayeyoo
Carrabkayga macaanbaa
Laga yeelay Maqbuula
Oo maraabo dhexdiinnaan
Kala maadinayeyoo
Macaluul iyo gaajaan
labadiiba mutayood
Marag iigu tihiine
Ninbase xeerku ku -------
Abaalkii la marshaaye
Ayaa reer Maxamedaay

Sammanaa Midigtaydiyo
Haddaan Muuse u yeedho
Isba waa mudankiiyoo
Mandheertaa igu taalla 
een la muraara-dilaacay
Wayga maydhi lahaaye
Ayaa reer Maxamedaay

Sida maydhida geeloo
Kii midiidin tiraayey
Maqaarkii ka halleeyey
Oo muxubbooday hadhkiiyoo
Milicdii hadhsan weydey
Mahwigii------Muusanaabahayaa
Kolla lay maqlihayne.


=='''Hadraawi'''==

  

HANAQAADKII HADRAAWI Maxamed Ibraahim Warsame (Hadraawi) waa maansoole ka mid ah hal-abuurayaash 

'''HANAQAADKII HADRAAWI''' 
Maxamed Ibraahim Warsame (Hadraawi) waa maansoole ka mid ah hal-abuurayaasha ugu waaweyn, uguna magaca dheer suugaanyahanka soomaalida ee casrigan. Waa hal-door aqoonyahan ah oo ku fogaadey, kuna talax-tegey oo ku dhex xasilay culuumta bulshada. Waxa uu Hadraawi ku xeel dheer yahay oo uu halkooda ugu tegey awaale-warranka iyo hoga-tuska maanseed ee dhaqan ilaalinta, hidde madhxinta iyo xaqiijinta yiqiineed ee ummadda iyo weliba ku dhaadashada dhigaalladeeda iyo qabitaannadeeda ay ku indha kuulato.

Maxamed Ibraahim Hadraawi waxa uu qiyaastii 1943-kii ku dhashay miyiga degaanka gobolka Togdheer. Aabbihii Ibraahim Warsame Siciid oo Walanwal loo yaqaanney, ayaa Alle ha u naxariistee ahaa nin laftiisu wax ka yaqaan curinta maansada Soomaalida, gaar ahaan Afarreyda. Ibraahim Walanwal waxa uu geeriyoodey sannadkii 1983. Hadraawi hooyadii Kaaha Jaamac Buux ayaa iyadu waxa ay xijaabatey naxariistii janno Ilaah ha ka waraabiyee Maxamed oo qiyaastii jira 7-8 sannadood. Hadraawi waxa la dhashay oo ay walaalo ahaayeen toddoba wiil iyo gabadh keliya, waxana maanta nool saddex ka mid ah wiilashaasi.

Ragga ay Hadraawi walaalaha yihiin ee maanta nool waxa ka mid ah Hurre Walanwal oo isaga laftiisuna ah hal-abuur maansayahan ah, caanna ka ah oo aad looga aqoonsan yahay golayaasha iyo fagaaraha hees-ciyaareedda Soomaalida, waana Hurre ninka ay ku baxday ee lagu lahaa ereyo-maanseedkan hoos ku qoran ee hal-ku-dhigga noqday:

Reeraha warkood ma qabtidoo
Waxan ahay war uma hayside
Dawliskii Walwaaleediyo
Intaan Wagered kula go'in
Ina Walanwalow joog

Waxa Hadraawi adeer u ah oo aabbihii la dhashay Axmed Warsame Siciid (Niibsan) oo ka mid ahaa Ciidankii Booliska ee Mustacmaraddii Ingiriiska ee magaalada Cadmeed. Horraantii 1950-nadii ayaa Hadraawi miyiga laga soo wareejiyey oo la keenay magaalada Cadan ee Dalka Yemen. Waxa Hadraawi magaalada Cadan loogu geeyey aayooyinkii Caasha Maxamed Xasan iyo Shamis Xasan Nuur-Qaaje oo halkii Hooyadii u galay. 1954 ayaa Maxamed Ibraahim magaalada Cadan ka bilaabay Malcaamad Qur'aanka lagu barto. 1956-kiina waxa uu isla Cadan ka bilaabay waxbarashada dugsiga caadiga ah, waxanu tacliinta dugsiga sare ku idlaystey (dhammaystay) 1964 dugsigii loo yaqaanney ST. Anthony's High School oo magaalada Cadan xilligaasi ka furnaa.

 
'''[[Dhulgariir]]''' 
 
Tixdan cusub oo uu abwaanku shalay (02/05/2007) ku soo bandhigay gole la isugu yimid oo Hargeysa ah, wuxuu si ba'an ugaga hadlayaa haybsooca iyo aayoxumada ku jirta. Sidaas si la mid ah wuxuu ku dhaliilayaa guud ahaan dhaqan xumada bulshada haysata. Hadraawi wuxuu yidhi: "Aniga waxa ii hal-hays ah 'Anigu gob ku noqon maayo qof kale gunnimadii'". Tixda "Dhulgariir" waxay tidhi: 


Axmedoow nin dheeraad sitoo dhiibsan baad tahaye
Tu kalaad u dhaaftaa kolkaad dhaliso tii roone
Dhallintii caleemaha lahayd waygu dheer tahaye
Dhawr iyo shan dhawr iyo haddana dhawrar baan jiraye
Haddaan Beegsi kala soo dhex baxay tooda meel dhigaye
Labadii dhallaannimo lahayd ways dhar urisaaye
Berberaawi dhuub iyo ka dhuub waysu dhurannaaye.

Ilhaaneey dhiggaagiyo hablaha dhuude falanqeeye
Hadduu dhaguxu kala hayb tirsado dheemman baad tahaye.

Suugaantu waa dhaqan haddana waa sud iyo dhiibe
Dhidib iyo lud bay leedihiyo dhaabad iyo meele
Dhuuxuu ka eegaa ninkii dhilan yaqaannaaye
Qofba waa dhankuu ka arko iyo meesha uu dhigo'e
Dadka dhiirri iyo qawl san baa lagu dhacsiiyaaye
Sida loo dhahaa buu khalqigu ugu dhegtaagaaye
Dhunkaal iyo xajiin lama marshiyo dhuumatiyo sheele
Sida dhuuni-qaataha murtida looma dheehtiro'e
Dhiidhiga nin laasimay hadduu dheegto waa halise
Dheeldheelligaa laga jiraa waa la dherershaaye
Dhexrooriyo waxa lagu hojaa weliba dhaad dhaade
Dhoomaha waxaa laga xushaa teeda dhumuc weyne.

Hadalkana nin yidhi waa dhigaa sii dheh baa dilaye
Inaan dhaabadeeyaan rabaa dhawr kal dabadeede
Dhaxalkeeda nimankii lahaa way dhebaan-dhebiye
Iyagaa dharaaraba intaan dhaafay sii odhane.

Gabaygani dhambaal buu sidaa waayo soo dhaxaye
Dhulgariirna waa kii la baxay dhalashadiisiiye
Dhawdhawda qaadkiyo ka culus dhaan wadaa yidhiye
Kana dheer is yeelyeelka iyo ii dheh iyo faane
Qof dhabcaala mooyee nin kale waw dhadhamayaaye.

Xaajada halkaasaan dhigoo dhaabad baw dihine
In la sii dhaqaajay rabtaa dhaygag badanleeye
Oo loola dhaadhaco halkay dhuux ka leedahaye.

Waxaa lumay dhudhumintii runtiyo dheelli tirihiiye
Inta samaha dhuxulayn kartaa waa dhif iyo koowe
Dhalool bay isugu biirtay iyo tii dharjo ahayde
Dhulka wuu ku soo badanayaa baal ku dhoorruhuye
Dhan-xiirradu haddii ay maqlaan ways dhufanayaane
Sinnaantay dhaliil moodayaan tii Ilaah dhigaye
Dhinacay ka joogaan sharciga waa dhis foorora'e
Marka ay dhanaaniga gashiyo dhiibta kala guurka
Dhiilaha nin buuxshaa ma jiro dhacarta jiilaale
Dhirin-dhirintu waa shay sanoo lagu dhabriiraaye
Hal-dhabaalahaa awgayoow tii dhammayd geliye
Hays dhigan nin nooloow hiddadu waysu dhimataaye.

Hadalkana nin yidhi waa dhigaa sii dheh baa dilaye
Inaan dhaabadeeyaan rabaa dhawr kal dabadeede
Dhaxalkeeda nimankii lahaa way dhebaan-dhebiye
Iyagaa dharaaraba intaan dhaafay sii odhane.

Laan dharab ka toostiyo Hibooy dhool cas baad tahaye
Dhalankaagu waa luulka iyo dhiraha yaaquude
Malaa roobladhaca waad taqaan dhiinka jookha lehe
Dhalankiisa shaygaa gobta ah waad u dhigantaaye
Dhibic iyo cadceed looshan iyo dhool gu' baad tahaye
Qurux iyo dheg baad leedihiyo dhaabad iyo seese
Dherer iyo laf baad leedihiyo dhaygag iyo yaabe
Dhebi heeg u baxay baad ka tahay dhoobo-jiifyada'e
Dhul fog baad ka laacdaa sidii dheenta laalida'e
Ruuxii ku dhawraa si buu kuugu dhegayaaye
Dhabeelnimana way kugu jirtaa dhab iyo miisaane
Dhiidhiibsigaagiyo haddana dhuda wanaaggaaga
Dheehaaga maahee shishaad dhuux u leedahaye.

Dhulka lagama soo qodin dadkee Aadan baa dhalaye
Adigiyo hablaha dhinaca kale waysu dhigantaane
Dhud qudhaa ka wada beeranteen dhaadashada guude 
Dhab-dhab baad ku kala leexateen adiyo joog-dheere

Dhawawelanka waxa kuugu wacan amase dhoohnaanta
Dhab-darrooyinkoodaa qalbigu dhaawac dumayaaye
Dhimir bay ku saareen dabool baali kaa dhigaye
Dhafoor-taabadkoodaa qodqoday dhabannadaadiiye
Dhaqaaq joogsigaagiyo wejiga dhaxanta saarsaaran
Dhadhansiga dareenkaa ka culus buuro soo dhacaye
Intaad adigu dhiillaysan tahay taydu waa dhicise.

Hadalkana nin yidhi waa dhigaa sii dheh baa dilaye
Inaan dhaabadeeyaan rabaa dhawr kal dabadeede
Dhaxalkeeda nimankii lahaa way dhebaandhebiye
Iyagaa dharaaraba intaan dhaafay sii odhane.

Dhaf-dhaf iyo halhays beena baad soo dhabdhabateene

Dhugatiyo cad xaaraan ah iyo dhoohan may cunine
Dhamaas lagu takooriyo ma jirin caado dhaaf kale'e
Dhab cad iyo ma haysaan daliil meel la sii dhigaye
Dhaqankaas cambaaraynayaa saaray dhiillada'e
Labadii hiyiga dheehi jirey way ka dheer tahaye?
Weligood dhibaatada adduun looma soo dhixine
Dhaadhaanno maahee kashaad dhooli mood tahaye.

Intii aad dhisnaydeen iyagu waa dhursugayeene
Dhufaannimo hagooglay intaas kula dhex joogeene
Dharaar uun in waa' kale beryey dhawrayeen abide
Dhegahay intaas la hadlayeen waa dhab may odhane
Dhibaatadana way eegayeen dhaayihii jiraye
Cishaday dhanaan tahay haddii laysu dholol fayto
Dhab u dirirka waa lagu yiqiin dhaanto iyo shiishe
Rag hadduu dhabiiltamo naftay dhigi yiqiinneene
In kastuu xiniindhaaf yuhuu dhiirrinnimo sheegto
Mar haddaan dhaliil laga gudbayn dhayalso mooyaane
Dareenkiisu wuxuu dhaadayaa hoos in loo dhigaye.

Dhardhaarray ahaayeen intaad dheri lahaydeene
Dheddig iyo labkoodaa ka kale dhinacyo taagnaaye
Ninka ay dhisaan baan isagu tooda dhaydhayine
Gudmahay dhabeeyeen ka badan lag iyo dheeraade
Hadday dhigan lahaayeen mid uun maalba may dhaqane
Dhaxalkiisa may soo xarayn dhogorta xoolaaye
Weligood dhalaal subag ah iyo dhaashi may heline 
Dhay iyo karuur labada weel dhoosha may geline
Hadday dhami lahaayeen miduun dhiilba may tolane.

Dhegahooda maag baa qabsaday shayna may dhimine
Sibaa loo dhalliilaa haddana ruuxna may dhibine
Dhuyaal iyo kudaal bay damceen dhiigna may galine
Dhulka waa ka sii guurayaan ruuxna may dhicine
Dhoof bay ku daasteen inay sibiq dhaqaaqaane
Dhalashada inay dooriyaan bay u dhow dahaye
Dhagar inay galaan bay damceen dhaarse may marine
Dhaaxaan ogsoonaa halyey dhuuntay keligiiye.

Hadalkana nin yidhi waa dhigaa sii dheh baa dilaye
Inaan dhaabadeeyaan rabaa dhawr kal dabadeede
Dhaxalkeeda nimankii lahaa way dhebaandhebiye
Iyagaa dharaaraba intaan dhaafay sii odhane.

Godka dhidarka beelaha qotoow dhawr kal baa hadhaye
Hadduu dhiillo leeyahay dulmigu waad ka dheregteene
Intaad weel manno ah dhaamiseen waa dheg weyn tahaye
Dhanihii bad weyntiyo yuryuran waydinkii dhuraye
Ulihii dharkaynkiyo cayada waydinkii dhilaye
Dhamacdiyo dabkaad quudateen maaha dhalanteede
Dhayal maaha maalmaha intaad guulo dhigateene
Sabirkiinna dheer iyo xaqaa tiina soo dhicine
Adduunyada ninkii dhalad yaqaan waw dhab tiriyaaye
Dhibaatiyo waxaa lagu yaqaan teeda dhinac taale
Markaasay is dhaafdhaafayaan labada dhoomoode
Meel dhowna wuu kula kulmaa kay ka dheer tahaye
Meel dheerna way kala tagaan kay ku dhow dahaye.

Nin xaqiinna meel hoose dhigay tiisu waa dhedo'e
Xumaantana wanaag baa dhaxlee wayda haw dhimane

Naftu dhaabadhaabaha hiyiga way ku dhacantaaye
Kol haddii dhabbada loo qorqoro way ku dhilantaaye
Mar haddii qalbiga ciil dhufsado dhaaftay taladiiye
Sida Dhooddi-Meerkii Taleex haw dhaqaaqina'e
Dhirbaaxooyinkii quudhsigaa dhuunta yuurura'e
Haddii dhagar inaad gaysataan laabtu dhigi waydo
Sidaad dhaab u soofaysateen haw dhabaynina'e
Cishadaad wax dhiillayn kartaan dhaafa tii culuse
Dhanka Eebbahay xiga adduun wayska dhalanteede.

Hadalkana nin yidhi waa dhigaa sii dheh baa dilaye
Inaan dhaabadeeyaan rabaa dhawr kal dabadeede
Dhaxalkeeda nimankii lahaa way dhebaandhebiye
Iyagaa dharaaraba intaan dhaafay sii odhan.

Dhabdhabluhu markuu yimi arlada may dhammayn talo'e
Waa tay dhufaannadu khalqiga soo dhex geliyeene
Waa kii dhamaastiyo falkiyo keenay dhalanteede
Waa kii dhibaatada la yimi dheegadheegaha
Waa kii dhufaysyada qotee dhoombir soo rogaye
Waa tay dhankaas iyo dhankaas baahday dhiilladuye

Markay dhabaqday waa kii shacbigu soo dhalaashadaye
Waa taad dhadhaabtiyo budkiyo dhagaxa boobteene
Gobannimada waa tii dhagdhago dhaanto loo tumaye
Dharaartaana waad wada jirteen dhiiftu kululayde
Waa loo dhammaa maalmihii laysu dhaarsadaye

Hayeeshee ma sii dhugan caqligu teeda dhinac tiille
Dhiilladu halkay weeran tahay looma faal-dhigine
Waa tii la dhaawacay markay dhalatay guushiiye

Weligeed dhan baa qaawanaa dhidibbadeediiye
Xaajadu intay dhow dahay dhaymo leedahaye
Shinkeedii markay dhaaftay bay keentay dhabandheebe
Dhab-darro uma toosine nabsigu wuu dharaarsadaye.

Dhacan baa la saaraa halkii eel ka dhow dahaye
Markaasay dhurwaagiyo colkiyo dhawrta celisaaye
Nin dhug lihiba wuu garanayaa suuldhabaalaha'e
Dhabbadaad u xaadheen ninkii soo dhus layn jiraye
Dhextaalkeeda goortuu hubsaday soo dhabbacateeye
Dhaliilaha markuu sahansaduu meel ka soo dhacaye
Dhawaaq toosiyow baxay lugtii dhaaftay jeeniga'e
Waa kaas dhaqaaliyo hub iyo dhoof u soo helaye
Dhuxul hoos ka nool iyo dab baa soo dhabiib kiciye
Dhacadiidka xaajada gashiyo dhabanno hayskeeda
Markii aan dhab dayey baan is idhi dhacanta sii saare
Afdhabaan-dhabkeedii haddana waan ku dhiirradaye
Dhambaalkii digiintaan is idhi caawa yuu dhixine.

Dheehada Rashiidoow mar baan neefka loo dhigine
Magaceeda oo laba kordhaban yey dhawelantaaye
Marka dhiilka lala hoos galay meelo dhugataaye

Ummad yahay dhab baa loo hadlaa waa is dhigateene
Dulmigii lafaha dhuuxay baad dib u dhardhaarteene
Ummad baad xaqeedii dhammaa dhababka saarteene
Gunaadkii naftii weli ma dhigin waase dhiigbaxaye
Garaadkiinnu waa dhaafsan yahay dhiilka buuxsamaye
Maantana waxaa idin dhex taal tii dib loo dhigaye
Caaway u dhowdahay haddaa dhugasho siisaane
Haddaan dhaymo loo helin xujada mooyi tii dhiciye.

Hadalkana nin yidhi waa dhigaa sii dheh baa dilaye
Inaan dhaabadeeyaan rabaa dhawr kal dabadeede
Dhaxalkeeda nimankii lahaa way dhebaandhebiye
Iyagaa dharaaraba intaan dhaafay sii odhane. 

Dhillowyahanku waa geed ka baxa dhuunta geed kale'e
Imikuu dhabbada soo hayaa dhaankii reer Yurube
Nin kastoo is dhoob-dhoobi jirey dhigaha loo laabye
Dheweraad hadday kala lahayd laysu soo dhuraye
Markii dhuuni loo rogay arlada dhoorku wada daalye

Dhallinyaradu way dayriyeen dhalashadoodiiye
Waa taa ninkii dhawrsanaa qaad ku soo dhacaye
Waa taa dhabeeshii hiddaha dhaylo loo dubaye
Dhuuq-dhuuqlayaashii batiyo heen dhalaashuhuye
Dheri bay ku wada foorortaa diiddan dhaqankiiye
Dheddig iyo labkeedii waqtigu dheel isugu keenye
Ummaddii dhiraha kala lahayd ways dhex huruddaaye
Dhegdheggiyo lafaha dhuubtay iyo dhogor xumaantooda
Qaraamaad markay wada dhantaa dheehu doorsamaye
Hadday dhoojo wada yeelatiyo dhiico iyo tuure
Haddii dhawrsanaan lagu yiqiin dhimay hankeediiye.

Dhibaatada xilkeedii horaad ugu dhabcaasheene
Maantana sidii dhagax-dixeed hawgu sii dhegine
Inta shay la dhawrtiyo haddaan diinta kugu dhaarsho
Haddaan dhaar Carriyo Caaggan iyo dhaar Cas kugu dhaarsho
Inta gabay dhaf leeyahay haddaan kaaga dhirafuulo
Haddaan dhaho haddaan dhigo haddaan weliba dhiib-dhiibo
Anigoon wax kuu dhimin haddaan dhegaha kuu buuxsho
Dhaqdhaqaaq ma kaa iman karaa dhiillo lagu baajo

Dhabtuun baa khalqigu diidayaa meesha dheer tegaye
Dhulgariirka waa laga baqaa waayo soo dhaxaye
La dhex joogi maayoo arlada dheelmashow qorane
Qofba wuxuu dhigtaa baa u yaal dhiilka aakhiro'e
Ninkii dhiirri sheegtow is furo waa dhanaan tahaye.

[['''ADDUUNYADU WAA BESTEED''']]  


Haddaan idhi Boqorkayow
waxaan idhi Boqorkayow
Allow barashaan ogeyn
intay tahay baaxaddaa
qofkuna badow buu ka yahay
inuu kugu soo ban-dhigo
bayaannada aan fogeyn.
Bishmaan u daraandarayn
inuu boqolkaaga magac
intuu Bisinkaagu yahay
ka sheego wax aan badnayn.
Waxaad tahay gun iyo baar
ballaadh iyo deeq mug weyn
waxaad tahay beer janna ah
waxaad tahay baarri faxan
intaad bixisaa raxmad ah
intaad burisaa raja ah
intaad hanataa ka badan
baxaalliga hawl adduun
wax-beelka intaan hurayn
bushaaro hayaad u tahay. 









Waxaad tahay baahi-laawe
waxaad tahay baahidayda. 









Ilaahnimadaada buuxda
qof waayey ma baadi-doonin,
rugaa Boqortooyadaada
qofkii u bal-reebiwaayey
ma xeerin badbaadadiisa.
Xuduudka baddaada caaggan
qof tiigsadey baylah weeye. 









Kulaylka buruuddadaada
sharkaaga badheedhka dhiirran
baqaa lagu aaminaa.
Burjina Adigaa ku sugan
awoodaha baaca dheer. 









Adduunyadu waa berdaan
runbaa la bog-dooxayaa
dadkaa la bilkeedayaa
higsiga baradeeda nool
waxaa lagu beegsadaa
baxnaaniyo toogo-hayn.
Boqoolkuna waa jiraa,
naftana ballankii ka yiil
haddaan lala beretansiin
waxaa lagu beegmayaa
bayuuraha aan hambayn. 









Hadday tahay beri-samaad
ta baasina way ag taal
haddaan laga baydhsanaan. 









Dhulkana bidixlaa ku nool
waxaa jira beenawaas
ibleyskuna waa bakhayl
bahdiisuna waa yiciis,
balway ku hor qaadayaan
bustay kugu laabayaan
wedkay balag saarayaan
hadday buro kaa helaan
waxay kugu badhi furaan
dharaaraha baane jiro
Belaayana way guddaa
bariisana way dhacdaa
haddaan laga sii bed-qabin
waxaad ku baraarugtaa
beentaadu runtay necbayd. 









Barwaaqo markay hayaan
hadday isa sii bidaan
baxdowga markay yihiin
hadday isu sii bogaan
addoomuhu ways bulaan.
Waxay cadho biirsadaan
waxaa lagu sii badaa
xanuun iyo boogo kale.
Hadday isa sii baraan
inay berri sii cunaan
banbaaniyo xaaja guud
haddii baga loo cuskado
bulshiyo wada doonistii
qof iyo wada buul dhis tahay
yiqiintuna bowsi tahay
nin iyo keli loo bokhrado
hiyigu kala baadsan yahay
bartii qof yaqaan hungow
bil-khayrtuna way fog tahay. 









Markay naftu baadi tahay
haddaan bahal kuu sanqadhin
cabsida bixisaa ka weyn.
Hadduu qofku been dugsado
baqaa lagu xeerayaa
bahduu ka curyaamayaa
wax baydadiyaa eryada
cishaba babbisaa hor taal.
Waxaa ku bannaan runtii
waxay u ahayd ku beel
dhankeedana bayr ka qaad
inay tahay baahi diid
haddana yidhi baadi doon
halkeeda wax buuxin kara. 









Berruu ka saluug-qabaa
bursuu ku xujoobayaa,
duruus u habee baryada
beybeysiga hawl ka dhigey
bishmaa ka calaacalsii
sengii fanay booddo-waal
xumaanta u beer-nuglaa
bahaynta ku caado goo
shan baabbaco hoo ku qaad
idaa gudhay loo baqee
xanjiyo xabag loo badbadi
haddana balawaas ka qaad
busaaradi waa halkii
hungaa baradiisa taal. 



Cishaba filan-waa ku baah
cishaba garan-waa ku biir
saqaa dhexe baaq u yeedh
canaan ka bariisan waa. 






Belaayo waxay tustaa
markuu isa sii barkado
inuu weli sii baxsado.
Baraadla' usii galgalay
qallooc isu sii barbari
bidaartana sii arradi
wanaagga ka baali noqoy
intii bilan sii illow
buddiisana sii gorgori
waxyeellada sii bogbogey
adduunyada baylah mood
runteedana boob ku waa
dhabteeda bannaysan waa
dhibteedana baajin waa
badhaadhena ciil ku waa
walaacana baan ka waa
badbaadana meel u waa.
Naftana biya-dhiijin waa
dharaarna is baadhi waa
kashana boholyow ka waa
badheedh lagu sii hubsado
hiyiga barakaysan waa
hankana ku barooran waa
haddaan baqe fuushanayn
inuu yahay buur ku diid
dareennada boorta neceb.
Guddoonsey is been-farriin 
badroolka inuu ku sugo. 









Bisaylka hadduu qof diido
biraynta ku faani waayo
bakhtuu uga sii socdaaye
hadduu qofku bayda-goosto
inuu bini-caashaqiisa
ku baayaco geeridiisa
baraar adhi baa taqaan. 









Xalaashiyo buunigeeda
haddaad u buseeli weydo
bogsiinta ka raadi maaha
wixii lagu sii bukoodo.
Xumaantuna waa basari
naftay bilic-guurisaa
bidhaantuna maaha ruux
haddaanay lahayn burhaan
badh kaa maqan baad la'dahay.
Bassaastuna waa qalbiga
kashaa laga baal qoyaa,
intaas ha ka dhaafin baal. 









Waxaa isu soo bulladay
bugaanbugihii wakhtiga
bilaash-jeceshii casriga,
bulaanbuliyey tumeen
dadkuna budulkooda raac
siyaasina beel ku dhoof
dantiisa ku baadi doon
ku baaji xilkay lahayd
sidii goray baar-caddee
ballaadhsiga diin ka dhigey
baxnaanada sii adkee
hilaadaha sii burburi
bawaarkana sii ulee
bilaale ka qaad yaraa
cishaba huri duur belbela
billaawaha sii casee
Billaahida sii xasee
buskeeda ku sii xabaal
biliiliqo sii dhudhumi
baruurana sii fantee
awaalaha sii basaas
sidii buro soo noqnoqoy.
Markay barar fuuqsadaan
sidii dibi bey madow
hadday u banaaxiyaan
badhyaa cune jeer hungow
xaqiiqada boodh ku laac. 









Adduunyadu waa basteed
nin biima ah baa khatalay
hub iyo buntukh loo shushubi
sidii bulay loogu hees
intii ba'an laysu dhiib
dalaal lagu beer-caddaa
qof iyo baradiis is cune
bariidada laysla waa. 









Wuxuu Boqorkeedu yidhi
wixii bido meel u yaal
Ilaah bixiyaa ka dhow
bushaarana way jirtaa.
hadday falaw baaban tahay
Banaanadiyaa xaslada,
hadday bili doorsan tahay
baftiyo qurux baa u taal,
hadday tahay biir aja ah
caway ku ballaysan tahay,
bar-laawe hadduu didsaday
barbaar gudan baa u nool,
hadduu Baqal-fuul gurguray
Baroor faras baa hidda ah,
hadduu Badhax-miis ku dhalay
runtaan la biyeyn karayn,
nin baydhsadayow dan guud
waxaa jira baadi-doon,
af booli wixii ku maqan
col soo bedayaa ogsoon,
badraanno hadday jiraan
barqaa lagu waayayaa
hadday wada baarqab tahay
wixii dhacay geed berda ah
fircoonnada baaxad dumey
beryii tegey baa hubsaday,
dhufaanna bir waa yaqaan.
Hadday wada P.M tahay
buruud kiciyaa dul yaal,
waxay bohol jiidhayaan 
libaax bulbullaa ku jira,
in baal sidataa dahsoon,
in baabbacalaa digtoon,
dhashii Beder baa xidhxidhan
biddena camalkiis u daa.

=='''Ismaaciil mirre'''==

'''[[Orod xoogso]]'''

Caliyow xasuus kugu dullee,walad xumaadaaye
Wax badan baan xagaagii wan weyn, xawda kuu jaraye
Wax badan baan sidkaha kuu xayiray,xaas walwaallada e
Xiniinyoolihii kula sinnaa,waa ka xoogsadaye
xadka qabada niman baa guboo,soo xantoobsadaye

Niman baa xeryaha deerka dhiga,xanankii toomoode
Liiraha rag baa xamar u tegay,oo u xeeb maraye
Niman baa dayuurado ku xidhan,xiima samadaase
Niman baa xijiga iibsadiyo,xabag dhunkaaleede,
Niman baa xaraabada gala oo xoolo saanyada e 

Hablaha xuurul caynta rag baa xeel ku guursada e
Niman baa xafaarka u guntaday, oo xabaal qoda e
Soddon gu' baan ku xasaamiyey iyo weliba xaalxaale
Haddaan xiiqay sidaan kuu lahaa,xaaxiyohow toose
Xaawaley kolay tahay dad waa xagafsanaayaaye
Xag uun labada daarood ku daran,hays xakabin meele.


'''[[Ragow kibirka waa lagu kufaa]]'''

 
Kulligood addoomaha rabbow qaybsha kibistiiye 
Qof kastoo kabtiya ama kallaha ama kur dheer fuula 
Bad kalluun ku jira kollay ku tahay amase koob shaah ah 
Ninba kadabkii loo qoray Ilaah wuu la kulansiine 
Inaan ruuxna soo korodhsanayn kaa ha la ogaado 

Ninkase koob nimca ah fuuqsadee kadin irmaan maala 
In karuurka uu qubo horay kaafka ugu tiille 
Kelligiiba Reer-Hagar anaa Kiin[1] ah baa rogaye 
Kamma Sugulle maankii sidii kurey carruureede 
Kas-xumaa hoddaye naagta way kala fogaayeene 
Ragow kibirka waa lagu kufaa kaa ha la ogaado 

Lixda koos ee Reer Cali-geree, kaw iskaga siiyey 
Kasi waaye wuxu waa qabaal waadna kabataane 
Ragow kibirka waa lagu kufaa kaa ha la ogaado 

Kaysaha adduun Ina Ammaan kuma qaraacnayne 
Rag buu keeno gali is yidhi waad u koraysaaye 
Misna kama fileyn mana hadayn kii israa'ilaye 
Ragow kibirka waa lagu kufaa kaa ha la ogaado 

Af-xakame karkabadii u aay iyo kulaylkiiye 
Ka dambee Caluu is yidhi intuu Kaaha guursadaye 
Isna kaal weyn u tumay intuu kariyey waabeeye 
Ragow kibirka waa lagu kufaa kaa ha la ogaado 

Kalmadduu lahaa Ina Galaydh kohay gadaashiiye 
Kaarkuba ma joogeen hadduu keeno tuluddiiye 
Baallacad kalyaha kuma jareen kii uu quudhsadaye 
Ragow kibirka waa lagu kufaa kaa ha la ogaado 

Cartan dhuurta kooraha markuu kor ugu laalaayey 
Garaad Faarax dhay iyo karuur kala macaanaaye 
Misna kala qadhaadhaa dhunkaal kulanki goobeede 
Ragow kibirka waa lagu kufaa kaa ha la ogaado 

Adaa dunida kaligaa leh buu Koofil eersadaye 
Kashiisaba ma galin wiilal baa keebka kuu qabane 
Ragow kibirka waa lagu kufaa kaa ha la ogaado 

Kaakici wadaadkii dagaal laguna kaalmeeye 
Kumanyaal laguug duubcad buu keenay Beerdhiga'e 
Waxse kadabkii go'ay maalintuu kaday raggiisiiye 
Kabaalkiisii baa jabay markuu kariyey Reer Kheyre 
Ragow kibirka waa lagu kufaa kaa ha la ogaado 

Mid kuwaa ka dhigan baan arkoon kadab u laabneyne 
Inta uu kashbacay oo kibroo kamman wan weyn yeeshay 
Yuu niman karaamiyo colba leh kiish ka buuxsadaye 
Ka shib dhaha Islaamoow naftii kii ladnaa gadaye
