

Sayid Maxamed Cabdulle Xassan
 


Sayid Maxamed Cabdule Xasan (Soomaaliya 1856 - Iimeey, Itoobiya 1920) Dhalashadii Sayid Maxamed Cabdulle Xasan Wax lala yaabo ma aha haddii nin wadaad ahi dadkuu ka dhashay ka tago ama ka guuro. oo degmo kale dhex dego ha yaqaano ama yuu aqoone, ha ka fogaadeen, ama ha u dhowaadeen, sidaas waa culimada dabeecadeeda, meel kastoo ay joogaanba. Soomaalidu  culumada si’aad ah ayey u ixtiraamaan, oo ninka shiikha ah meeshuu tagaba waa laga soo dhaweeyaa. Dadkuna waabay ku farxaan in nin culumo ah usoo martiyo, oo waaba fursad ay diinta kaga bartaan, isna xoolo iyo xurmaba ka helaayo.
Taariikh Nololeed
Taariikh aan la xasuusan, cidna sheegi karin ayaa Sheekh Xasan Nuur oo Sayid Maxamed awoowgiis ahaa ka tegay Gobolka Qallaafo. oo ah dhulka wabiga shabeelle ku magacaaban, halkaas oo beeshuu ka dhashay degganayd. Waxuu u kacay Nugaal oo ahayd dal wanaagsan duunyadana hodan ka ah, si fiicanna loogu noolaan karey, culimaduna had iyo jeer u xoola doonan jireen.
Shiikh Xasan markuu Nugaal mudda joogey oo uu dadkii iyo dalkii kala bartay, xoolo fiicanna ka helay waxa gashay hawo guur, dabadeednna. waxuu guursaday gabadh reer Nugaaleed ah oo magaceeda la oran Khadiijo Jaamac. Shiikhu Nugaal wuxuu ku guursaday afar dumar ah oo u dhalay carruur. badan, carruurtaa tiradooda waxa lagu sheegay 12 wiil iyo 11 gabdhood.Waxaa la weriyey in shiikh Cabdille oo Sayid Maxamed aabihiis ahaa carruurta ugu weynaa. Shiikh Cabdille xasan wuxuu ku dhashay, sida la weriyey dooxada "Casuura" oo magaalada Laascaanood dhinaca waqooyi galbeed ka xigta, una jirta Qiyaastii dhawr iyo 50 km. Wuxuu ku koray kuna barbaaray diintana ku bartey gobolka Nugaal oo barwaaqo ahaa, dabadeedna reerkoodii wuxuu noqday dad Nugaal rasmi ahaan u deggan. 
Waxa la weriyey shiikh cabdille isagoo 26 jir ah inuu guursaday gabadha la yidhaahdo Timiro Seed Magan, kuna caan baxdey "Caro Seed" waxa la yidhi, waxay u dhashay 10 caruur ah, waxaana u weynaa Maxamed, hase ahaatee Shiikh cabdille carruurtii uu dhalay waxey tiradoodu gaadhaysay sodomeeyo.
Shiikh Cabdille xasan Daraawiish dhiskeedii waa ka qayb galay, dagaallada badankoodiina waa ka tala galay, waxuuna ku dhintay xaruntii Daraawiishta "Taleex" 1913, qabrigiisuna waxa. laga dhisay qudbad caan ah.
Maxamed cabdulle xasan waxuu ku dhashay dhulka loo yaqaan Ciid-Nugaaleed ma laaso oo ah Degmada Buhoodle balliga la yidhaahdo "Sacmadeeqo" oo magaalada buhoodle toddoba mayl u jirta kana xigta dhinaca waqooyi. Wuxuu dhashay guga la baxay "Gobaysane",Waxaana la sheegay inuu ahaa gu' barwaaqa ah oo dad iyo duunyo wixii dhashay ay hanaqaad noqdeen. Wuxuu dhashay odoros ahaan markay taariikhdu ahayd 1856. wuxuu ku koray Nugaal, dadkooduna wuxuu ahaa xoolaley daaqsato ah. Guud ahaan xoolaha markaas la haystey waxa ugu badnaa geel iyo fardo, reer miyigana waxaa u taliya roobka dhaqankooduna wuxuu yahay inay gugii iyo dayrtii hadba dhinac u guuraan, mar haddaan dhulku magaalo iyo beero midna lahayn. Dabeecada ayaa qof walba waxay ku abuuraysaa inuu xoola raac noqdo
Sidaas daraaddeed, waxaan oran karnaa:Sayid Maxamed carruurnimadiisii wuxuu ahaa xoolo raac, lamana sheegin carruurta kale wuxuu kaga duwanaa ama dheeraa. Sidii dhaqanka Soomalidu u badnaa ama raaskuu Sayidku maxamed ka dhashay hiddo u lahaa, toddoba jir baa quraanka loogu bilaabay. Macallinkii quraanka u dhigi jirey waxa lagu naanaysi jirey "Kud quraan". Maxamed tobon jirkii buu Quraanka ku dhammeeye, taasina wax lala yaabo ma aha oo ardada ayaa sidaas u badnayd. Wiilnimadiisii waxa lagu sheegi jirey fahmo badnaan iyo firfircooni, waxa hubaal ah haddii ilmuhu quraanka dhammeeyo in calaamooyinkii macallimadu. ka muuqato,isla markaasna cilmiga barashadiisa lagu gargaaro. Sidaas daraaddeed, ayaa Maxamed aabbihiis kutubta cilmiga ah ugu bilaabay, taasina waxay dhalisay inuu cullimada xerta ah oo cilmiga raacanaysa la fariisto, markay degmada dhex marayaanna raaco oo la socdo.Hase yeeshee, gadaalkii xertii buu ku mid noqday, taasina waxay dhaxalsiisay in lagu magacaabo Aw Maxamed Shiikh cabdille. Magacaasu wuxuu siiyey ama u kordhiyey xurmo iyo xushmo gaar ah oo uu ku helay diinta xaggeeda.
Dhulka masaajid iyo madaaris midna ma lahayn, oo wuxuu ahaa miyi, waxaase jirey meela xeri deggan tahay iyo dugsiyo quraanka lagu barto iyo meela laysugu yimaado xilliyo aan go'nayn iyo meelo lagu shiro ama diinta lagu akhristo, ama lagu kala warqaato ama waxii dan ah la isku weydaarsado. waxa kaloo jirey waqtiyaal caan ah oo sharciga islaamku jideeyey in laysu yimaado sida labada iidood oo kale oo wacdi iyo waano la kala qaato.
Haddaba, waxaa hubaal ah in Aw maxamed shirkaas culimda diintu markay dadka wacdiga iyo waanada u jeedinayaan ka faa'ideysan jirey. Sheeko aan la hubin baa waxay leedahay in Aw maxamed soddomaadkiisii dhul badan oo dalka gudihiisa ah oo kala duwan maray isagoo cilmi doon ah hase ahaatee taasi run iyo been miday tahay lama oga, waxaase la weriyey inuu cilmiga ka bartay Shiikh la odhan jirey Shiikh Abokor shiikh Ibraahim laguna naanaysi. jirey Abokor fool-dheere, oo degmadiisa ahayd dhinaca waqooyi ee webiga shabeelle, sheekhu wuxuu ahaa nin aad u yaqaan culuunta islaamka, waxa sheeko lagu wariyey  in maalin Sayid Maxamed eegay Ceelka Walwaal, kolkaasuu dhererkiisii la yaabay oo waxuu yidhi "Cilmigii Abokor-fooldheere" ayaa buuxin lahaa. 
Meel kasta cilmiga ha ka barto, nin kastana ha ka akhristee, waxaa hubaal ah inuu Sayid Maxamed diinta islaamka iyo Af carabigaba aad u yiqiin, oo tas baa keentay in loo magaciisa loo gu daro magaca “SHIIKH”  oo aan berrigii hore qof walba layska dhihi jirin ilaa qof cilmiga diinta Islaamka si weyn u yaqaan mooyee. Aw Maxamed wuxuu magaciisii noqday  Shiikh maxamed Shiikh cabdille.

[[Category:Taariikhda Soomaaliya]]

[[ar:محمد عبد الله حسان]]
[[ca:Sayid Maxamed Cabdille Xassan]]
[[cs:Muhammad Abdallah Hassan]]
[[de:Mohammed Abdullah Hassan]]
[[en:Mohammed Abdullah Hassan]]
[[fi:Muhammad Abdullah Hassan]]
[[fr:Mohammed Abdullah Hassan]]
[[it:Mohammed Abdullah Hassan]]
[[ja:サイイド・ムハンマド・アブドゥラー・ハッサン]]
[[no:Mohammed Abdullah Hassan]]
[[ru:Саид Мохаммед Абдилле Хасан]]
