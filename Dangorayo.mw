Dangorooyo waa degmada 4aad ee gobolka Nugaal. Waxa ay ku taallaa tulaha Ayax. Waa meelaha ugu sareeya ee heerka joogga badda dalka Soomaaliya. Waa meel biyo yar oo ku tiirsan baraago iyo hal ceel oo riig ah oo lagu qiyaasay qotadiisa illaa 360 mitir. Waxaa dhinaca galbeed ka mara tog biyihiisu ay yihiin xilliyeed ama ay ku xiran tahay biyo sidkiisu xilli roobaadka deegaannaadaas oo u badan xilliyada Gu'ga iyo Dayrta.

Degmada Dangorooyo waxaa ku nool dad gaaraya 10-15 kun oo qof Waxay leedahay iskuul hoose dhexe oo  la dhisay 70-naadkii iyo isbitaal-yare la dhisay 90-shaneeyadii. Waxaa guddoomiyeyaal ka soo noqday Cali Xaaji Maxamed, C/qaadir Kaarshe Cadduur (Khuruuf) iyo Mursal Yuusuf Maxamuud (Keligii-ducayste. 

Aaska degmada waxaa la sameeyay 60-naadkii. Waxaan halkaasi markii u horeysay degay Xaaji Axmed Farajar, Allaha u naxariistee iyo Barni Xaaji Xuseen Abokor.

Dangorooyo waa meel qabow oo nolol fiican. Waxay bilowday inay horumar la taaban karo samayso degmadu wixii ka dambeeyay sanadkii 1990-kii. 

Degmada Dangoroyo waxaa hoos yimaad tuulooyin badan oo ay ka mid yihiin Qarxis, Ceelbuh, Uusgure, Libaaxo, Xaaji Kheyr, Budunbuto iyo kuwo kale.
